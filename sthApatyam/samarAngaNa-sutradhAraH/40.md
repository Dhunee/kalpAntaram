+++
title = "४०"

+++
अथ पीठमानं नाम चत्वारिंशोऽध्यायः  
देवानां मनुजानां च पीठमानमथोच्यते  
पीठं कनीयो भागं च सार्धभागं तु मध्यमम् १  
द्विभागमुत्तमं तत् स्याडेषा पीठसमुच्छ्रितिः  
महेश्वरस्य विष्णोश्च ब्रह्मणश्चोत्तमं भवेत् २  
इतरेषां च देवानां कर्तव्यं तन्न धीमता  
ईश्वरस्य यथाकामं पीठं कार्यं विचक्षणैः ३  
यस्मिन्स्थाने विधातव्यो ब्रह्मा विष्णुस्तथैव च  
ईश्वरः सर्वतः कार्यो न दोषस्तत्र विद्यते ४  
इतरेषां तु देवानां पीठं भागं समुच्छ्रितम्  
यस्य येन विभागेन वास्तुमानं विधीयते ५  
तस्य तेनैव भागेन पीठोच्छ्रायो विधीयते  
मनुजानां च पीठानि वेश्मनां देवपीठकैः ६  
तुल्यानि कुर्यादुपरि कृता वृद्धिकराः सुराः  
पुरमध्ये तु कर्तव्यं ब्रह्मणो गृहमुत्तमम् ७  
चतुर्मुखं च तत्कार्यं यथा पश्यति तत्पुरम्  
अधिकं सर्ववेश्मभ्यस्तथा राजगृहादपि ८  
राजवेश्माधिकमपि शस्यतेऽन्यसुरालयात्  
पञ्चमो लोकपालनां राजा श्रेष्ठतमो यतः ९  
एवमेतानि देवानां पीठान्युक्तान्यशेषतः  
चातुर्वर्ण्यस्य पीठानि ब्रूमो विप्राद्यनुक्रमात् १०  
षट्त्रिंशदङ्गुलोत्सेधं पीठं विप्रस्य शस्यते  
इतरेषां तु वर्णानां ह्रस्वं स्याच्चतुरङ्गुलम् ११  
चातुर्वर्ण्यस्य पीठानि भुङ्क्ते विप्रो गृहाणि च  
त्रयाणां क्षत्रियो वैश्यो द्वयोः शूद्रः क्रमात्स्वकम् १२  
एवं विभागं पीठानां स्थपतिः परिकल्पयेत्  
हितं कारयितुर्वाञ्छन् नृपतेश्च समृद्धये १३  
प्रमाणे स्थापिता देवाः पूजार्हाश्च भवन्ति हि  
प्रमाणं पीठानामिदमभिहितं ब्रह्ममुरजित्पुरारीणामत्रापरदिविषदां यच्च नियतम् ।  
ततो विप्रादीनामपि निगदितं यत्तदखिलं  
यथौचित्यायोज्यं श्रियमभिलषद्भिः स्थपतिभिः १४  
इति महाराजाधिराजश्रीभोजदेवविरचिते समराङ्गणसूत्रधारापरनाम्नि
वास्तुशास्त्रे पीठमानं नाम चत्वारिंशोऽध्यायः  
   
