+++
title = "६२"

+++
वृषभलक्षणम्  
वृषभस्य लक्षणं सम्यग्वक्ष्यते विधिनाधुना   
वायोरभिमुखं स्थाप्य पीठे वाथोत्सवेपि वा १  
विमाने मण्डपे वापि चारोपरि परिन्यसेत्   
द्वारतुङ्गसमं श्रेष्ठं त्रिभागं मध्यमं भवेत् २  
कन्यसं द्विभागं स्यात्त्रिविधं वृषभोदयम्   
एकहस्तं समारभ्य एकहस्तेन वर्धनात् ३  
नवहस्तान्तमुत्सेधं कन्यसादि त्रयं त्रयम्   
पञ्चविंशाङ्गुलमारभ्य द्विद्व्यङ्गुलविवर्धनात् ४  
एकत्रिंशति मात्रान्तं यः शुभायादिसम्भवम्   
बेरोत्सेधसमं श्रेष्ठं कर्णान्तं मध्यमं भवेत् ५  
बाह्वन्तं कन्यसं प्रोक्तमुत्सवं वृषभोदयम्   
पीठायामे त्रिभागैकं पीठतारसमं तु वा ६  
पीठतारं त्रिपादं स्यात्त्रिविधं वृषभोदयम्   
पादादुष्णीषसीमान्तं स्थानकं मानसङ्ग्रहम् ७  
स्थानकं शयनं वापि लोहजे वा शिलेऽथवा   
दार्वाभासरत्नेन सुधामृतकटशर्करा ८  
घनं वाप्यघनं वापि कुर्यात्तु शिल्पिवित्तमः   
एवं तु वृषभोत्सेधं पञ्चादशाङ्गुलं भवेत् ९  
उष्णीषात्तु गलाग्रान्तं दशमात्रं प्रशस्यते   
तस्याधो वसुभागं स्याद् ग्रीवतुङ्गमिति स्मृतम् १०  
तस्याधो चोरुमूलान्तं षोडशाङ्गुलमेव च   
षडङ्गुलं चोरुदीर्घं द्विमात्रं जानुतुङ्गकम् ११  
जङ्घा चोरुसमं दीर्घं क्षुरोत्सेधं द्विमात्रकम्   
ग्रीवात्तु पुच्छमूलान्तं चत्वारिंशाङ्गुलायतम् १२  
शृङ्गायामं युगाङ्गुल्यं शृङ्गतारं त्रिमात्रकम्   
तदष्टांशैकभागं स्यात् शृङ्गाग्रस्य विशालकम् १३  
फालतारं नवाङ्गुल्यं मुखतारं शराङ्गुलम्   
तत्समं चोच्छ्रयं कुर्यान्नेत्रायामं द्वयाङ्गुलम् १४  
अत्यर्धाङ्गुलमुत्सेधं निर्गमं सार्धमात्रकम्   
नेत्रमध्ये मुखायाममष्टाङ्गुलमिति स्मृतम् १५  
तस्मात्कृकरकान्तं स्यात्षण्मात्रं तदुदाहृतम्   
शृङ्गमध्यं युगाङ्गुल्यं भालतुङ्गं तथैव च १६  
नेत्रान्मूलान्तं वेदमात्रान्तरं भवेत्   
शरांशं श्रोत्रदीर्घं स्याच्छ्रोत्रमूलं द्विमात्रकम् १७  
तत्समं विस्तृतं चैव मध्यतारं युगाङ्गुलम्   
शिवाङ्गुलाग्रवितारं यथाहलमर्धाङ्गुलम् १८  
अत्यर्धाङ्गुलं सम्प्रोक्तं नासिकायाममेव च   
अङ्गुलं सुरविस्तारं तत्समं नासिकाग्रकम् १९  
पञ्चाङ्गुल स्यायतं स्यादुत्तरोष्ठं त्रिमात्रकम्   
अधरोष्ठं त्रिमात्रं स्याज्जिह्वायामं गुणांशकम् २०  
तद्विस्तारं द्विमात्रं स्यात्तदर्धं तद् घनं भवेत्   
ग्रीवतारं तु पञ्चांशं मूलतारं त्रिमात्रकम् २१  
पृष्ठग्रीवस्य मूले तु घनमष्टाङ्गुलं भवेत्   
अग्रं षडङ्गुलं चैव कुर्याद् वासं षडङ्गुलम् २२  
तदुत्सेधं चतुर्मात्रं ग्रीवात्वे लम्बनं बुधः   
मूलमध्याग्रविस्तारं वेदबद्धकलाङ्गुलम् २३  
घनमष्टाङ्गुलसंयुक्तं कुर्यात्तत्रैव योजयेत्   
ग्रीवस्य पुरतो बिम्बं मूलव्यास द्वयाङ्गुलम् २४  
हृदयात्स्निग्धपर्यन्तं तत्रोच्चं द्विर्नवाङ्गुलम्   
पृष्ठोच्चं मनुमात्रं स्यात्पृष्ठतारं चतुस्त्रयम् २५  
पृष्ठोरुमूलविस्तारं दशमात्रं प्रशस्यते   
मध्यमं चाष्टमात्रं स्यादग्रं तु चतुरङ्गुलम् २६  
शराङ्गुलं चोरुदीर्घं स्याज्जानुतुङ्गं कलाङ्गुलम्   
जङ्गायामं शराङ्गुल्यं खुरतुङ्गं द्विमात्रकम् २७  
सार्धवह्न्यङ्गुलं जानुविस्तारं परिकीर्तितम्   
खुरायामं द्विमात्रं स्यात्पुच्छमूलं द्विमात्रकम् २८  
अपरोरुद्वयोर्मध्ये मुष्कशेषोदरान्वितम्   
स्कन्धतारं षडङ्गुल्यं तस्याधो रुविशालकम् २९  
मूलं वेदाङ्गुलं प्रोक्तमग्रस्यार्धगुणाङ्गुलम्   
जानुतारं गुणाङ्गुल्यं तथो जङ्घाविशालकम् ३०  
सार्ध द्व्यङ्गुलयोर्मध्ये तत्समं तत्खुरं भवेत्   
शेषं युक्त्या च संयुक्तं श्वेतवर्णे शोभितम् ३१  
श्वेतवर्णनिभं भद्र मग्रं हि कृष्णसधूमवत् ३२  
वेदपादखुरैरपि कर्णयोः  
श्वेतरक्तसमग्रमनोहरम्   
शङ्खशत्यैः क्षणमरक्तं च माला  
कर्णबन्धैः कर्णरुद्रा क्षमाला ३३  
अन्यैर्युक्तं किंशुकपुष्पमालैः  
वंशस्योर्ध्वे व्याघ्रचर्माभिरामम्   
भृङ्गकोलकललाटपट्टधृक्  
पत्रवल्लिबहुरत्नशोभितम् ३४  
कर्णयोर्वपुरपार्श्वचामरैः  
पादनूपुरसभूषणान्वितम् ३५  
इति मानसारे वास्तुशास्त्रे वृषभलक्षणविधानं नाम द्विषष्टितमोऽध्यायः
