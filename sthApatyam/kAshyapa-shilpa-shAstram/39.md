+++
title = "३९"

+++
अथ चत्वारिंशः पटलः  
त्रयोदशभूविधिः  
अथ वक्ष्ये विशेषेण त्रयोदश तलं परं  
तस्य विस्तारमानं तु प्रासादमानवत् भवेत् १  
एकोनविंशदंशं तु कर्तव्यं सदनं ततम्  
गुणांशं गर्भगेहं तु पक्षांशं गृहपिण्डिका २  
अलिन्द्रं च शिवांशं स्यात् भित्तिः स्यादुन्नतं समम्  
अलिन्द्रं त्वेकभागेन भित्तिव्यासं शिवांशकम् ३  
व्योमभागमलिन्द्रं स्यात् धराव्यासं च तत्समम्  
विन्याससूत्रयोरन्तरेकोनविंशदंशके ४  
शिवांशं कर्णकूटं स्यान्मध्ये शालाऽग्निभागकम्  
पक्षशाला च तत्तुल्यमेकांशं पञ्जरस्य तु ५  
हारान्तरमथार्धांशं क्षुद्र पञ्जरसंयुतम्  
पञ्जरं कर्णकूटाभं तदाभं क्षुद्र पञ्जरम् ६  
एवमादितलं प्रोक्तमूर्ध्वं भानुतलोक्तवत्  
चत्वारिंशत् द्वयाधिक्ये शतांशे सदनोदये ७  
पञ्चांशं तदधिष्ठानं दशांशं चरणोदयम्  
भूतांशं मञ्चमानं स्यात् शेषं द्वादशभूमिवत् ८  
त्रयोदशतलं ह्येवं कलाभूमिमथोपरि ९  
इति काश्यपशिल्पे त्रयोदशभूमिविधानं नाम चत्वारिंशः पटलः  
   
