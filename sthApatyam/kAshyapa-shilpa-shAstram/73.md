+++
title = "७३"

+++
अथ चतुस्सप्ततितमः पटलः  
पाशुपतमूर्तिलक्षणम्  
अथ वक्ष्ये विशेषेण पाशुपतस्य लक्षणम्  
समवत्स्थानकं प्रोक्तं चन्द्र शेखरमूर्तिवत् १  
त्रिणेत्रं च चतुर्बाहुमूर्ध्वेकेशं महातनुम्  
अभयं शूलहस्तं च दक्षिणे तु करद्वये २  
वरदं चाक्षमाला च वामपार्श्वकरद्वये  
प्रवाळसदृशप्रख्यं सौम्यनेत्रं तु शीतलम् ३  
सर्वाभरणसंयुक्तं किञ्चित्प्रहसिताननम्  
नित्योत्सवार्थबिम्बार्थं स्थानकं वासनं तु वा ४  
तदेवाग्निसमं वर्णं रक्ताक्षं कुटिलभ्रुवम्  
तीक्ष्णनेत्रत्रयैर्युक्तं व्याळयज्ञोपवीतिनम् ५  
ज्वालानलशिखाकारमतिरत्ननिवासधृक्  
शूलं त्वधोमुखं धृत्वा कपालं वरदोद्धृतम् ६  
अथाभयं विना शूलमूलं धृत्वा तु तत्करे  
शूलाग्रं वरदेनैव सङ्गृह्य तु तलोद्धृतम् ७  
दक्षिणे तु परे हस्ते टङ्कं खड्गं तु वामके  
रौद्रं पाशुपतं ह्येतत् बलिलिङ्गे तु पूज्यते ८  
ध्यानपूजा निमित्तायां एतन्मूर्तिं वदाम्यहम्  
एतन्मूर्तिं सकृत् ध्यायेत्सर्वशत्रुविनाशनम् ९  
एवं तु रौद्र मूर्तिस्स्यात् प्रतिमां नैव कारयेत् १०  
इति काश्यपशिल्पे पाशुपतमूर्तिलक्षणं नाम   
चतुस्सप्ततितमः पटलः समाप्तः  
   
