+++
title = "३८"

+++
अथैकोनचत्वारिंशः पटलः  
भानुभूमिविधिः  
अथ वक्ष्ये विशेषेण भानुभूमिविधिं परम्  
हर्म्यविस्तारं तुङ्गं च प्रोक्तं प्रासादमानवत् १  
ससप्तधर्मभागं तु कृत्वा प्रासादविस्तरम्  
तदेव सौष्टिकानां तु शीर्षकं कुण्डलाकृति २  
भूतांशं गर्भगेहं तु पक्षांशं गृहपिण्डिका  
अलिन्द्रं त्वेकभागेन कुड्यमर्धांशमानतः ३  
अलिन्द्रं तु शिवांशं तु द्वारं भागेन कल्पयेत्  
अथवा गर्भगेहं तु गुणांशेनैव कारयेत् ४  
गर्भगेहस्य तुल्यं स्याद्गृहपिण्ड्यास्तु विस्तृतम्  
शेषं प्रागिव कर्तव्यमलिन्द्रं कुड्यहारकम् ५  
विन्याससूत्रयोरन्तस्सप्तदशविभाजिते  
गुणांशं मध्यशाला स्यात्कर्णकूटं शिवांशकम् ६  
तयोर्मध्ये तु पक्षांशं शालादिव्यमुदाहृतम्  
कूटकोष्ठान्तरे चैव कोष्ठयोरन्तरेऽपि च ७  
शिवांशं पञ्जरव्यासं कर्णकूटमिवाकृतिः  
हारान्तरं तदूर्ध्वांशं क्षुद्र पञ्जरसंयुतम् ८  
एवमादितलं कुर्यात् ऊर्ध्वं रुद्र तलोक्तवत्  
सप्तविंशतिभागं तु कृत्वा हर्म्योदयं द्विज ९  
धरा तलोच्चं भूतांशं नवांशं चरणोदयम्  
सार्धवेदांशं मञ्चोच्चं शेषं रुद्र तलोक्तवत् १०  
एवं भानुतलं प्रोक्तं त्रयोदशतलं शृणु ११  
इति काश्यपशिल्पे भानुभूमिविधानं नाम एकोनचत्वारिंशः पटलः  
   
