+++
title = "५८"

+++
अथैकोनषष्टितमः पटलः  
मध्यमनवतालम्  
मध्यमं नवतालं तु वक्ष्ये सङ्क्षेपतः क्रमात्  
यक्षाप्सरोगणाश्चैव अस्त्रमूर्तिर्मरुद्गणाः १  
मध्यमनवतालेन कर्तव्या द्विजसत्तम  
अष्टोत्तरशतांशे तु प्रतिमोच्चे विभाजिते २  
उष्णीषं व्योमभागेन केशं पादोनकानलम्  
केशान्तान्नेत्रसूत्रान्तं चतुर्भागं यवोनकम् ३  
पुटान्तं चैव तत्तुल्यं हन्वन्तं च तथा भवेत्  
पादोनचतुरंशं तु ग्रीवामानमुदाहृतम् ४  
त्रियवोनं तु भान्वंशं हिक्कातो हृदयावधि  
नाभ्यन्तं चैव तत्तुल्यं मेढ्रमूलान्तकं तथा ५  
पादाधिकगुणांशं च विंशांशं चोरुदीर्घकम्  
जानुग्रीवसमं तुङ्गं जङ्घा चोरुसमा भवेत् ६  
जानुतुल्यं तलायामं बाहुश्चोरुसमो भवेत्  
सप्तदशाङ्गुलं प्रोक्तं प्रकोष्ठस्य तु दीर्घकम् ७  
षडंशं च यवोनं तु तलायामं करस्य तु  
तत्समं मध्यमायामं शेषं युक्त्या समाचरेत् ८  
इति काश्यपशिल्पे मध्यमनवतालकथनं नाम   
एकोनषष्टितमः पटलस्समाप्तः  
   
