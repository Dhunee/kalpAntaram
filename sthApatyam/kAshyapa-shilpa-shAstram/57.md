+++
title = "५७"

+++
अथाष्टपञ्चाशत्तमः पटलः  
उत्तमनवतालम्  
नवतालोत्तमं वक्ष्ये शृणुष्वैकाग्रमानसः  
वसवोष्टमूर्तयश्च विद्येशा लोकपालकाः १  
अन्याश्च देवताश्चैव नवतालोत्तमेन तु  
सद्वादशशतं भागं बेरमाने विभाजिते २  
उष्णीषमेकभागं तु केशान्तं तु गुणाङ्गुलम्  
केशान्तादक्षिसूत्रान्तं वेदमात्रं विधीयते ३  
तस्मादापुटसीमान्तं हन्वन्तं वेदमात्रकम्  
कण्ठमानं तु वेदांशं भान्वंशं हृदयावधि ४  
हृदयान्नाभिसीमान्तं तथा द्वादशमात्रकम्  
नाभ्यादिमेढ्रमूलान्तं भानुमात्रं विधीयते ५  
ऊरुदीर्घं चतुर्विंशदंशं जानुयुगांशकम्  
जङ्घादीर्घं चोरुतुल्यं वेदांशं तु पदोदयम् ६  
हिक्काधो बाहुदीर्घं स्यात् चतुर्विंशति भागकम्  
द्विर्नवांशं प्रकोष्ठं स्यात् द्वादशांशं तलायतम् ७  
तस्मान्मध्याङ्गुलायामं षडङ्गुलमुदाहृतम्  
कन्यसदशतालोक्तमार्गेण शेषमाचरेत् ८  
तस्मादवयवार्थं च प्रत्येकमेवमाचरेत्  
मानमेवं समाख्यातं लक्षणं कथितं पुरा ९  
इति काश्यपशिल्पे उत्तमनवतालकथनं नाम अष्टपञ्चाशत्तमः पटलः समाप्तः  
   
