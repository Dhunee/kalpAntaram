+++
title = "७१"

+++
अथ द्विसप्ततितमः पटलः  
अर्धनारीश्वरमूर्तिलक्षणम्  
अर्धनारीशमूर्तेस्तु लक्षणं वक्ष्यतेऽधुना  
चतुर्भुजं षड्भुजं च द्विभुजं परिकीर्तितम् १  
समभङ्गस्थानकोक्तमार्गेणैव नतादयः  
सुस्थितं दक्षिणं पादं वामं तु कुञ्चितं भवेत् २  
वामार्धं पार्वती रूपं दक्षिणार्धं महेश्वरम्  
अभयं परशुं सव्ये हस्ते वह्निं शिवांशके ३  
वृषमूर्धनिविन्यस्तं कूर्परं वामहस्तकम्  
तदन्यद्वामहस्तं तु कटकं पुष्पसंयुतम् ४  
द्विभुजे वरदं सव्यं वामहस्तं तु पुष्पधृत्  
शिवस्याभरणं सव्ये वामे स्त्रीभूषणाञ्चितम् ५  
पुस्तकं दक्षिणे पार्श्वे वामे स्त्रीणां पयोधरम्  
अथवा कुञ्चितं सव्यं पादं वामं तु सुस्थितम् ६  
सव्यं शूलधरं हस्तं वामं पुष्पकरं मतम्  
वरदं दक्षिणं हस्तमन्यद्वृषशिरस्स्थितम् ७  
कपालं दक्षिणे हस्ते वामहस्तं प्रसारितम्  
दक्षिणे रौद्र दृष्टिः स्यात् वामे पार्श्वे तु शीतलम् ८  
दुकूलं चोरुमध्यान्तं सव्यं गुल्फान्तमन्यकम्  
एवं सङ्क्षेपतः प्रोक्तमर्धनारीश्वरं परम् ९  
इति काश्यपशिल्पे अर्धनारीश्वरलक्षणं नाम   
द्विसप्ततितमः पटलः समाप्तः  
   
