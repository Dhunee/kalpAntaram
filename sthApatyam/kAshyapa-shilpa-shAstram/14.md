+++
title = "१४"

+++
अथ पञ्चदशः पटलः  
कुम्भस्थललक्षणम्  
स्तम्भमूले तु वेद्यूर्ध्वे पद्मासनं प्रकल्पयेत्  
पादव्यापि समं तुङ्गं सपादं पद्मविस्तृतम् १  
पद्मोच्चं वसुधा भज्य कम्पमेकांशमेव वा  
अधः पद्मं गुणांशं तु एकांशं गळमुच्यते २  
ऊर्ध्वमन्त्रद्विभागं तु कम्पमेकेन कारयेत्  
तदूर्ध्वे कुम्भतुङ्गं तु पद्मस्योच्चं समन्वितम् ३  
तत्तुङ्गद्विगुणं कुम्भव्यासमित्यभिधीयते  
कुम्भास्ये स्तम्भनिर्यूहं वलिमण्डलसंयुतम् ४  
कुम्भमण्ड्यादिसंयुक्तं वीरकाण्डविहीनकम्  
फलकोपरिपद्मं तु कुम्भमानेन कल्पयेत् ५  
कुम्भकुम्भलता ह्येता ह्यन्यथा वक्ष्यते पुनः  
तदेवोत्सन्धिकोर्ध्वे तु वीरकाण्डसमन्वितम् ६  
पोतिकारहितं यत्नात्स्तम्भकुम्भलता स्मृता  
स्तम्भतोरणवन्मूर्ध्नि कर्तव्यं तोरणालयम् ७  
एवं त्रिविधं छित्वा तूच्यते कुम्भलता द्विज ८  
इति काश्यपशिल्पे कुम्भस्थललक्षणं नाम पञ्चदशः पटलः  
   
