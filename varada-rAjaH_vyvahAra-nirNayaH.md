+++
title = "वरदराजः- व्यवहारनिर्णयः"

+++

Source: [TW](https://archive.org/details/in.ernet.dli.2015.368566/page/n3/mode/2up)



<details><summary>विस्तारः (द्रष्टुं नोद्यम्)</summary>

**Searchable Electronic Edition of the _Vyavahāranirṇaya _of Varadarāja**, transcribed, formatted, and color-coded by Patrick Olivelle, is licensed under a [Creative Commons Attribution 4.0 International License](https://creativecommons.org/licenses/by-sa/4.0/).

_Last updated: 29 June 2022 _

Patrick Olivelle ([jpo@austin.utexas.edu](mailto:jpo@austin.utexas.edu))

University of Texas at Austin



**Varadarāja**

**Vyavahāranirṇaya**

Edited by K. V. Rangaswami Aiyangar and A. N. Krishna Aiyangar. Adyar Library, 1942.

Transcribed and color coded by Patrick Olivelle

P.V. Kane (HDh I-II: 1218) places Varadarāja “about 1450–1500 A.D.” without giving any evidence for this date. The editors of the Vyavahāranirṇaya (p. xviii), on the other hand, place Varadarāja in the 13<sup>th</sup> century, somewhat prior to the _Smṛticandrikā._

sm

</details>


## व्यवहार-परिकर-काण्डम्

> लोके सर्वमनुष्याणां विवादे लुप्तधर्मके ।

> निर्णयः क्रियते ऽस्माभिर् युक्तिस्मृत्यनुरोधतः ॥

सकलविवादनिर्णयार्थं स्मृत्यर्थनिर्णयः क्रियते । तत्र नारदः ।

> मनुः प्रजाप्तिर् यस्मिन् काले राज्यम् अबूभ्य्जत् ।

> धर्मैकातानाः पुरुषास् तदासन् सत्यवादिनः ॥

> तदा न व्यवहारो ऽभून् न द्वेषो नापि मत्सरः ।

> नष्टे धर्मे मनुष्येषु व्यवहारः प्रवर्तितः ॥

> द्रष्टा च तस्य न्यायस्य राजा धारयिता कृतः ।

“धर्मैकतानाः” धर्मैकविस्ताराः । सर्वेषां धर्मप्राधान्यात् व्यवहारहेतुभूतद्वेषमत्सरबीजा धर्माभान् नास्ति व्यवहारः । इदानीं कलियुगे कालदोषान् मनुष्याणाम् अधर्मप्राधान्यात्, तन्निबन्धनान्यायनिवृत्त्यर्थं मन्वादिभिः शिष्टैः व्यवहाराख्यो न्यायः “प्रवर्तितः” दर्शितः । तस्य न्यायस्य द्रष्टा अन्यायप्रवृत्तानां च दण्डस्य “धारयिता” मन्वादिभी राजा कृतः । अत्र मनुः ।

> व्यवहारान् दिदृक्षुस् तु ब्राह्मणैः सह पार्थिवः ।

> मन्त्रज्ञैर् मन्त्रिभिश् चैव विनीतः प्रविशेत् सभाम् ॥

> तत्रासीनः स्थितो वापि पाणिम् उद्यम्य दक्षिणम् ।

> विनीतवेशाभरणः कुर्यात् कार्याणि कार्यिणाम् ॥

> प्रत्यहं देशदृष्टैश् च शास्त्रदृष्टैश् च हेतुभिः ।

> अष्टादशसु मार्गेषु व्यवहारान् पृथक् पृथक् ॥

> धर्मासनम् अधिष्ठाय संवीताङ्गः समाहितः ।

> प्रणम्य लोकपालेभ्यः कार्यदर्शनम् आरभेत् ॥

> यथा नयत्य् असृक्पातैर् मृगस्य मृगयुः पदम् ।

> नयेत् तथानुमानेन धर्मस्य नृपतिः पदम् ॥

“आसीनः स्थितो वा” पश्येत् न शयानः । “पाणिम् उद्यम्य दक्षिणम्” इति उपरिवस्त्रस्योपवीतवत् धारणम् उच्यते । “हेतुभिः” प्रमाणैः देशाचारप्राप्तैः शास्त्रप्राप्तैश् च अष्टादशसु शोषितलेपैर् मृगपदानुमानवत् सूक्ष्मैर् हेतुभिः व्यवहारनिर्णयः कर्तव्यः । अत्र याज्ञवल्क्यः ।

> व्यवहारान् नृपः पश्येद् द्विवद्भिर् ब्राह्मणैः सह ।

> धर्मशास्त्रानुसारेण क्रोधलोभविवर्जितः ॥

> श्रुताध्ययनसम्पन्ना धर्मज्ञाः सत्यवादिनः ।

> राज्ञा सभासदः कार्या रिपौ मित्रे च ये समाः ॥

पूर्वश्लोकैर् ब्राह्मणैः सह त्रयो ब्राह्मणाः सभासदः कार्याः । तथा च कात्यायनेन सभासदो भेदेन दर्शिताः ।

> विनीतवेषो नृपतिः सभां गत्वा समाहितः ।

> आसीनः प्राङ्मुखो भूत्वा पश्येत् कार्याणि कार्यिणाम् ॥

> स तु सभ्यैः स्थिरैर् युक्तः प्रज्ञामूलैर् द्विजोत्तमैः ।

> धर्मशास्त्रार्थकुशलैर् अर्थशास्त्रविशारदैः ॥

> सप्राड्विवाकः सामात्यः सब्राह्मणपुरोहितः ।

> ससभ्यः प्रेक्षको राजा स्वर्गे तिष्ठति धर्मतः ॥

> श्रुतिस्मृतिविरुद्धं च भूतानाम् अहितं च यत् ।

> न तत् प्रवर्तयेद् राजा प्रवृत्तं च निवर्तयेत् ॥

“सप्राड्विवाकः सामात्यः” इत्य् अस्मिन् श्लोके सभासदः भेदेन दर्शिताः । व्यवहारदर्शणकालो ऽपि तेनैवोक्तः ।

> दिवसस्याष्टमं भागं मुक्त्वा कालत्रयं तु यत् ।

> स कालो व्यवहाराणां शास्त्रदृष्टः परः स्मृतः ॥

दिवसम् अष्टधा कृत्वा प्रथमम् अग्निहोत्रार्थं ब्राह्मणतृप्त्यर्थं च मुक्त्वा, अनन्तरं भागत्रयं व्यवहारकाल इति । तथा च मनुः ।

> हुत्वाग्नीन् ब्राह्मणान् अर्च्य प्रविशेत् सुशुभां सभाम् ।

तत्र सभास्थानम् आह बृहस्पतिः ।

> दुर्गमध्ये गृहं कुर्याज् जलवृक्षान्वितं पृथक् ।

> प्राग्दिशि प्राङ्मुखीं तस्य कल्याणीं कल्पयेत् सभाम् ॥

> माल्यधूपासनोपेतां बीजरक्तसमन्विताम् ।

> प्रतिमालेख्यदेवैश् च युक्ताम् अग्न्यम्बुना तथा ॥

आदित्यचन्द्रादिदेवतायुक्तां कल्पयेद् इति । “युक्ताम्” लोकपालयुक्तः च कल्पयेद् इति ॥ अत्रानुकल्पम् आह मनुः ।

> यदा स्वयं न कुर्यात् तु नृपतिः कर्यदर्सनम् ।

> तदा नियुञ्ज्याद् विद्वांसं ब्राह्मणं कार्यदर्शने ॥

> सो ऽस्य कार्याणि सम्पश्येत् सभ्यैर् एव त्रिभिर् वृतः ।

> सभाम् एव प्रविश्याग्र्याम् आसीनः स्थित एव वा ॥

तस्यैव प्राड्विवाक इति सञ्ज्ञा । तथा च बृहस्पतिः ।

> विवादे पृच्छति प्रश्नं प्रतिप्रश्नं तथैव च ।

> प्रियपूर्वं प्राग् वदति प्राड्विवाकस् ततः स्मृतः ॥

तथा च व्यासः ।

> विवादानुगतं पृष्ट्वा ससभ्यस् तं प्रयत्नतः ।

> विचारयति येनासौ प्राड्विवाकस् ततः स्मृतः ॥

> दान्तः कुलीनो मध्यस्थो रागद्वेषविवर्जितः ।

> सो ऽस्य कार्याणि सम्पश्येत् सभ्यैर् एव त्रिभिर् वृतः ॥

याज्ञवल्क्यः ।

> अपश्यता कार्यवशाद् व्यवहारं नृपेण तु ।

> सभ्यैः सह नियोक्तव्यः ब्राह्मणः सर्वधर्मवित् ॥

व्यासः ।

> जातिमात्रोपजीवी वा कामं स्याद् ब्राह्मणब्रुवः ।

> धर्मप्रवक्ता नृपतेर् न तु वर्णास् त्रयो ऽपरे ॥

अविद्वत्क्षत्रियवैश्यविषयम् इदम् । तथैव कात्यायनः ।

> तत्र विप्रो न विद्वान् स्यात् क्षत्रियं तत्र योजयेत् ।

> वैश्यं वा धर्मशास्त्रज्ञं शूद्रं यत्नेन वर्जयेत् ॥

विद्वत्क्षत्रियवैश्याभावे मनुर् आह ।

> जातिमात्रोपजीवी वा कामं स्याद् ब्राह्मणब्रुवः ।

> धर्मप्रवक्ता नृपतेः न तु शूद्रः कथञ्चन ॥

> अमात्यमुख्यं धर्मज्ञं प्राज्ञं दान्तं कुलोद्भवम् ।

> स्थापयेद् आसने तस्मिन् खिन्नकार्ये क्षणे नृणाम् ॥

कात्यायनः ।

> दान्तं कुलीनं मध्यस्थम् अनुद्वेगकरं स्थिरम् ।

> परत्र भीरुं धर्मिष्ठम् उद्युक्तं क्रोधवर्जितम् ॥

अत्र हारीतः ।

> यथा शल्यं भिषक् कायाद् उद्धरेद् यन्तृयुक्तिभिः ।

> प्राड्विवाकस् ततः शल्यम् उद्धरेद् व्यवहारतः ॥

[सभ्यलक्षणम् आह] कात्यायनः ।

> अलुब्धा धनवन्तश् च धर्मज्ञाः सत्यवादिनः ।

> धर्मशास्त्रप्रवीणाश् च सभ्यैः कर्या नृपैर् द्विजाः ॥

तत्र सभालक्षणम् आह मनुः ।

> यस्मिन् देशे निषीदन्ति विप्रा वेदविदस् त्रयः ।

> राज्ञश् च प्राकृतो विद्वान् सा यज्ञसदृशी सभा ॥

प्राकृतो विद्वान् प्राड्विवाक इत्य् अर्थः ।

> पूर्वामुखस् तूपविशेद् राजा सभ्या उदङ्मुखाः ।

> गणकः पश्चिमास्यस् तु लेखको दक्षिणामुखः ॥

वसिष्ठः ।

> यत् पुण्यम् उद्धृते विप्रे म्रियमाणे जलाशये ।

> तत् पुणयं संशयारूड्ये (ढे) व्यवहारे समुद्धृते ॥

बृहस्पतिः ।

> लोकवेदाङ्गधर्मज्ञाः सप्त पञ्च त्रयो ऽपि वा ।

> यतोपविष्टा विप्राग्र्याः सा यज्ञसदृशी सभा ॥

> सत्यं देवा समासेन मनुष्यास् (?) त्व् अनृतं विदुः ।

> इहैव तस्य देवत्वं यस्य सत्ये स्थिता मतिः ॥

चातुर्विध्यं सभायाम् आह ।

> प्रतिष्ठिता चला चैव मुद्रिता शास्त्रिता तथा ।

> चतुर्विधा सभा प्रोक्ता सभ्याश् चैव तथाविधाः ॥

तेषां व्याख्यानम् आह ।

> प्रतिष्ठिता पुरे ग्रामे चला नामाप्रतिष्ठिता ।

> मुद्रिताध्यक्षसंयुक्ता राजयुक्ता च शास्त्रिता ॥

> नृपो ऽधिकृतसभ्याश् च स्मृतिर् गणकलेखकौ ।

> हेमाग्न्यम्बु स्वपुरुषाः साधनाङ्गानि वै दश ॥

> तेषां मूर्धा नृपो ऽङ्गानां मुखं चाधिकृतः कृतम् [कृतः] ।

> बाहू सभ्याः स्मृतिर् हस्तौ जङ्घे गणकलेखकौ ॥

> हेमाग्न्यम्बु दृशौ तत्र पादौ स्वपुरुषस् तदा ।

> दशानाम् अपि चैतेषां कर्म प्रोक्तं पृथक् पृथक् ॥

> वक्ताध्यक्षो नृपः शास्ता सभ्याः कार्यपरीक्षङाः ।

> स्मृतिर् विनिर्णयं ब्रूते जयं दानं दमं तथा ॥

> शपथार्थेर् (?) हिरण्याग्नी तृषितक्षुब्धयोर् जलम् ।

> गणको गणयेद् अर्थं लिखेन् न्यायं च लेखकः ॥

> प्रत्यर्थिसभ्याआनयनं साक्षिणां च स्वपूरुषः ।

> कुर्याद् अनर्गलो रक्षेद् अर्थिप्रथ्यर्थिनौ सदा ॥

> एतद् दशाङ्गकरणं यस्याम् अध्यास्य पार्थिवः ।

> न्यायान् पश्येत् कृतमतिः सा सभाध्वरसन्निभा ॥

गणकलेखकयोर् लक्षणं स एवाह ।

> पश्वाज्यऋत्विगादीनां संयोगाज् जायते ऽध्वरः ।

> यथा सम्बध्यते तेन व्यवहारस् तथोच्यते ॥

> यज्ञे सम्पूज्यते विष्णुः व्यवहारे महीपतिः ।

> यजमानो जयी तत्र जितः पशुर् उदाहृतः ॥

> पूर्वपक्षोत्तराव् आज्यं प्रज्ञा च हविर् उच्यते ।

> त्रयी शास्त्राणि सभ्यास् तु ऋत्विजो दक्षिणा दमः ॥

> लोभद्वेषादिकं त्यक्त्वा यः कुर्यात् कार्यनिर्णयम् ।

> शास्त्रोदितेन विधिना तस्य यज्ञफलं लभेत् (भवेत्) ॥

> सत्यं देवाः समासेन मनुष्यास् त्व् अनृतं विदुः ।

> इहैव तस्य देवत्वं यस्य सत्ये स्थिता मतिः ॥

तत्र बृहस्पतिः ।

> शब्दाभिधानतत्त्वज्ञौ गणनाकुशलौ शुची ।

> नानालिपिज्ञौ कर्तव्यौ राज्ञा गणकलेखकौ ॥

इदम् अपरं कर्तव्यम् इत्य् आह कात्यायनः ।

> कुलशीलवयोवृत्तवित्तवद्भिर् अमत्सरैः ।

> वणिग्भिः स्यात् कतिपयैः मूलभूतैर् अधिष्ठितम् ॥

धर्मासनं कुर्याद् इति शेषः । अत्र नारदः ।

> कुलानि श्रेणयश् चैव गणाश् चाधिकृतो नृपः ।

> प्रतिष्ठाव्यवहाराणां गुर्व् एषाम् उत्तरोत्तरम् ॥

याज्ञवल्क्यः ।

> नृपाधिकृतपूगाश् च श्रेणयो ऽथ कुलानि च ।

> पूर्वं पूर्वं गुरु ज्ञेयं व्यवहारविधौ नृणाम् ॥

> कीणाशः कारुकः शिल्पी कुसीदिश्रेणिनर्तकाः ।

> लिङ्गिनस् तर्तकाः कुर्युः स्वेन धर्मेण निर्णयम् ॥

> ये त्व् अरण्यचरास् तेषां आरण्यैः करणं भवेत् ।

> सेनायां सैनिकानां तु सार्थेषु वणिजां तथा ॥

> तपस्विनां तु कार्याणि त्रैविद्यैर् एव कारयेत् ।

> मायायोगविदश् चैव गणाश् चाधिकृता नृपाः ॥

स्वसमयसिद्धेन धर्मेण हेतुनेत्य् अर्थः । तत्र व्यासः ।

> कार्येष्व् अधिकृता राज्ञां ग्रामश्रेणिगणाः कुलम् ।

> गुरुस्वामी कुटुम्बी च पिता ज्येष्ठः पितामहः ॥

> विवादान् अपि पश्येयुः स्वाधीने विषये नृणाम् ।

अथ नैगमान् आह कात्यायनः ।

> नानापौरसमूहस् तु नैगमाख्यः प्रकीर्तितः ।

> नानायुधधरा व्राताः समवेताः प्रकीर्तिताः ॥

> समूहो वणिगादीनां पूगः स परिकीर्तितः ।

> ब्राह्मणानां समूहस् तु गण इत्य् उच्यते बुधैः ॥

> यः सौगतार्हतादीनां समूहः सङ्घ उच्यते ।

> चतुष्पदा गवादीनां समूहो व्रज उच्यते ॥

> असच्छास्त्राधिगन्तॄणां समूहः पुञ्ज उच्यते ।

> चण्डालश्वपचादीनां समूहो गुल्म उच्यते ॥

> कारुशिल्पिप्रभृतीनां निवहः श्रेणिर् उच्यते ।

> पूगश्रेणिगणादीनां भवेयुः कार्यचिन्तकाः ॥

> शुचयो वेदधर्मज्ञा दक्षा दान्ताः कुलोद्भवाः ।

> सर्वकार्यप्रवीणाश् चालुब्धा वृद्धा महत्तराः ॥

> कर्तव्यं वचनं तेषां समूहहितवादिनाम् ।

> पूगनैगमपाषण्डसङ्घानाम् अप्य् अयं विधिः ॥

पाषण्डलक्षणम् अभिहितं षट्त्रिंशन्मते ।

> प्रामाण्यम् एव ये वेदे न वदन्ति कुदृष्टयः ।

> तेषां बौधार्हतादीनां पाषण्डाख्या प्रकीर्त्यते ॥

> प्रव्रज्य वसिता ये तु पाषाण्डास् ते प्रकीर्तिताः ।

> पौरुषेयतया वेदं प्रांआण्यं प्रवदन्ति ये ।

> तेषां वैशेषिकादीनां नैगमाख्या प्रकीर्त्यते ॥

कात्यायेनेनान्यथा नैगमाख्या प्रदर्शिता ।

> नानापौरसमाजस् तु नैगमाख्यः प्रकीर्तितः । इति ।

तथा स्वायम्भुवागमे षट् समया उक्ताः ।

> बौद्धं चैवार्हतं चैव शैवं पाशुपतं तथा ।

> कापालं पाञ्चरात्रं च षड् एते समयाः स्मृताः ॥

तत्र व्यासः ।

> वणिक्शिल्पिप्रभृतिषु कृषिरङ्गोपजीविषु ।

> अशक्यो निर्णयो ज्य् अन्यैस् तज्ज्ञैर् एव तु कारयेत् ॥

एतद् उक्तं भवति । सर्वेषु समयेषु शास्त्रोक्तमार्गेण स्वसमयेन वा, निर्णितो व्यवहारः सिद्ध्यतीति । तत्रोत्तरोत्तरः पूर्वपूर्वस्माद् गुरुः । अत आनृपात्युनर् (?) दर्शनं युज्यते । नृपेण दृष्टे व्यवहारे तत उत्तरस्याभावात् पुनः प्रसङ्गो नास्ति । तथा च पितामहः ।

> कुलादिभिः कृतं कार्यं विचार्यं तद् यथोत्तरम् ।

> असन्तुष्टस्य कर्तव्यं यावद् राज्ञा कृतं भवेत् ॥

तत्र गौतमः- “तत्र व्यवहारो वेदो धर्मशास्त्राण्य् अङ्गानि उपवेदाः पुराणम् । देशजातिकुलधर्माश् च आम्नायैर् अविरुद्धाः प्रमाणम् । कर्षकवणिक्पशुपालकुसीदकारवः स्वे स्वे वर्गे । तेभ्यो यथाधिकारम् अर्थान् प्रत्यवहृत्य धर्मव्यवस्था” । स्मृत्यन्तरे ।

> जातिजानपदान् धर्मान् श्रेणिधर्मांश् च शाश्वतान् ।

> समीक्ष्य कुलधर्मांश् च स्वधर्मं प्रतिपालयेत् ॥

> सद्भिर् आचरितं यत् स्यात् धार्मिकैश् च द्विजातिभिः ।

> तद् देशकुलजातीनाम् अविरुद्धं प्रकल्पयेत् ॥

कात्यायनः ।

> गोत्रस्थितिस् तु या येषां क्रमायाता च धर्मतः ।

> कुलधर्मं तु तं प्राहुः पालयेत् तं तथैव तु ॥

> यस्य देशस्य यो धर्मः प्रवृत्तः सार्वकालिकः ।

> श्रुतिस्मृत्यविरोधेन देशदृष्टः स उच्यते ॥

बृहस्पतिः ।

> उदूह्यते दाक्षिणात्यैर् मातुलस्य सुता द्विजैः ।

> मध्यदेशे कर्मकराः शिल्पिनश् च गवाशिनः ॥

> मत्स्यादाश् च नराः पूर्वे व्यभिचाररताः स्त्रियः ।

> उत्तरे मद्यपा नार्यः स्पृश्याः नॄणां रजस्वलाः ॥

> खषजाः प्रतिगृह्णन्ति भ्रातृभार्याम् अभर्तृकाम् ।

> अनेन कर्मणा नैते प्रायश्चित्तदमार्हकाः ॥

कात्यायनः ।

> प्रातिलोम्ये प्रसूतानां तथा दुर्गनिवासिनाम् ।

> वर्णानां नियतं धर्मं न्यायोपेतं न चालयेत् ॥

अथ कार्यनिर्णये अनियोज्यान् आह व्यासः ।

> द्विजान् विहाय यः पश्येत् कार्याणि वृषलैः सह ।

> तस्य प्रक्षुभ्यते राष्ट्रं बलं कोशश् च नश्यति ॥

> देशाचारानभिज्ञा ये नस्तिकाः शास्त्रवर्जिताः ।

> उन्मत्ताः क्रुद्धबालाश् च न नियोज्या विनिर्णये ॥

> धर्मो विद्धस् त्व् अधर्मेण सभां यत्रोपतिष्ठति ।

> शल्यं वास्य न कृन्तन्ति विद्धास् तत्र सभासदः ॥

> सभा वा न प्रवेष्टव्या वक्तव्यं वा समञ्जसम् ।

> अब्रुवन् विब्रुवन् वापि नरो भवति किल्बिषी ॥

> एक एव सुहृद् धर्मो निधने ऽप्य् अनुयाति यः ।

> शरीरेण समं नाशं सर्वम् अन्यद् धि गच्छति ॥

> पादो धर्मस्य [ऽधर्मस्य?] कर्तारं पादः साक्षिणम् ऋच्छति ।

> पादः सभासदः सर्वान् पादो राजानम् ऋच्छति ॥

मनुः ।

> राजा भवत्य् अनेनास् तु मुच्यन्ते च सभासदः ।

> एनो गच्छति कर्तारं निन्दार्हो यत्र निन्द्यते ॥

> न्यायशास्त्रम् अतिक्रम्य सभ्यैर् यत्र तु निश्चितः ।

> तत्र धर्मो ह्य् अधर्मेण हतो हन्ति न संशयः ॥

कात्यायनः ।

> अधर्मतः प्रवृत्तं तु नोपेक्षेरन् सभासदः ।

> उपेक्षमाणाः स नृपाः नरकं यान्त्य् अधोमुखाः ॥

> न्यायमार्गाद् अपेतं तु ज्ञात्वा चित्तं महीपतेः ।

> वक्तव्यं तत् प्रियं तत्र न सभ्यैः किल्बिषी भवेत् ॥

अत्र व्यवहारनिर्णये क्रमम् आह नारदः ।

> तत्र धर्मासनं प्राप्य राजा निगतमत्सरः ।

> समः स्यात् सर्वभूतेषु बिभ्रद् वैवस्वतं व्रतम् ॥

> धर्मशास्त्रं पुरस्कृत्य प्राड्विवाकमते स्थितः ।

> समाहितमतिः पश्येत् व्यवहारान् अनुक्रमात् ॥

> धर्मशास्त्रार्थशास्त्राभ्याम् अविरोधेन पार्थिवः ।

> समीक्ष्यमाणो निपुणं व्यवहारगतिं नयेत् ॥

> यथा मृगस्य विद्धस्य व्याधो मृगपदं नयेत् ।

> कक्षे शोणितलेपेन तथा धर्मपदं नयेत् ॥

बृहस्पतिः ।

> न्यायमार्गाद् अपेतं तु ज्ञात्वा चित्तं महीपतेः ।

> वक्तव्यं तत् प्रियं तत्र न सभ्यस् तत्र किल्बिषी ॥

> अधर्मतः प्रवृत्तं तु नोपेक्षेरन् सभासदः ।

> उपेक्षमाणाः सततं नरकं यान्त्य् अधोमुखाः ॥

> प्राड्विवाकसदस्यानाम् उपजीव्यमतानि तु ।

> तद्युक्तियोगाद् यो ऽर्थेषु निर्णये न स दण्डभाक् ॥

असभ्यलक्षणम् आह नारदः ।

> रागाद् अज्ञानतो वापि लोभाद् वा यो ऽन्यथा वदेत् ।

> सभ्यो ऽसभ्यः स विज्ञेयः तं पापं विनयेद् भृशम् ॥

> यत्र सभ्याः सभां प्राप्य तूष्णीं ध्यायन्त आसते ।

> यथाप्राप्तं च न ब्रूयुः सर्वे ते ऽनृतवादिनः ॥

असत्यदण्डम् आह याज्ञवल्क्यः ।

> रागाल् लोभाद् भयाद् वापि स्मृत्यपेतादिकारिणः । 

> सभ्याः पृथक् पृथग् दण्ड्या विवादाद् द्विगुणं दमम् ॥

यादृशाः पुनः सभासदः कर्तव्याः । तान् दर्शयति नारदः ।

> राजा तु धार्मिकान् सभ्यान् नियुञ्ज्यात् सुपरीक्षितान् ।

> व्यवहारधुरं वोढुं ये शक्ताः सद्गवा इव ॥

> धर्मशास्त्रार्थकुशलाः कुलीनाः सत्यवादिनः ।

> समाः शत्रौ च मित्रे च नृपतेः स्युः सभासदः ॥

कात्यायनः ।

> एकं शास्त्रम् अधीयानो न विद्यात् कार्यनिर्णयम् ।

> तस्माद् ब्रह्मागमः कार्यो विवादेषूत्तमो नृपैः ॥

नारदः ।

> नानियुक्तेन वक्तव्यं व्यवहारेषु किञ्चन ।

> नियुक्तेन तु वक्तव्यम् अपक्षपतितं वचः ॥

कात्यायनः ।

> अनिर्दिष्टाश् च ये कुर्युः व्यवहारविनिर्णयम् ।

> राजवृत्ते प्रवृत्ता ये तेषां दण्डं प्रकल्पयेत् ॥

नारदः ।

> नियुक्तो वानियुक्तो वा शास्त्रज्ञो वक्तुम् अर्हति ।

> देवीं वाचं स वदति यः शास्त्रम् उपजीवति ॥

अन्यत्र ।

> न सा सभा यत्र न सन्ति वृद्धाः

> न ते वृद्धा ये न वदन्ति धर्मम् ।

> नासौ धर्मो यत्र न सत्यम् अस्ति

> न तत् सत्यं यच् छलेनानुविद्धम् ॥

अथ प्राड्विवाकतत्सभ्यानां च दण्डम् आह बृहस्पतिः ।

> अन्यायवादिनः सभ्यास् तथैवोत्कोचजीविनः ।

> विश्वासवञ्चकाश् चैव निर्वास्याः सर्व एव ते ॥

कात्यायनः ।

> अनिर्णीते ऽपि यद्य् अर्थे सम्भाषेत रहो ऽर्थिना ।

> प्राड्विवाको ऽथ दण्ड्यः स्यात् सभ्याश् चैव न संशयः ॥

तत्र रागद्वेषवियुक्तैः निरूपणकुशलैः, ब्राह्मणैर् मन्त्रज्ञैर् मन्त्रिभिः, समृद्धैर् वणिग्भिः, पुरोहितेन सभ्यैः सभायां परिवृतो राजा प्राड्विवाको वापि व्यवहारदर्शनम् आरभेतेति । 

**इति श्रीमद्वरदराजीये व्यवहारनिर्णये व्यवहारपरिकरकाण्डं समाप्तम्**

## आवेदन-काण्डम्

अथ व्यवहारलक्षणम् आह कात्यायनः ।

> प्रयत्नसाध्ये विच्छिन्ने धर्माख्ये न्यायविस्तरे ।

> साध्यमूलस् तु यो वादो व्यवहारः स उच्यते ॥

तत्र व्यवहारशब्दनिर्वचनं कात्यायन आह ।

> विनानार्थे ऽवसन्देहे हरणं हार उच्यते ।

> नानासन्देहहरणात् व्यवहार इति स्मृतः ॥

नारदः ।

> आगमः प्रथमं कार्यो व्यवहारपदं ततः ।

> विचारो निर्णयश् चेति दर्शनं स्याच् चतुर्विधम् ॥

आगमो ऽर्थिवचनश्रवणम् । ततः प्रतिज्ञोत्तरप्रमाणानां विचारः । ततः प्रमाणतो जयावधारणम् इति क्रमः । 

**आवेदनकाण्डम्**

तत्र व्यवहारमातृकायाम् आवेदनं याज्ञवल्क्य आह ।

> स्मृत्याचारव्यपेतेन मार्गेणाधर्षितः परैः ।

> आवेदयति चेद् राज्ञे व्यवहारपदं हि तत् ॥

अन्यायमार्गेण परैः आधर्षितो विमर्दितः, सभां प्राप्तः, राज्ञा प्राड्विवाकेन वा पृष्टः, कार्यार्थी यत् आवेदयति तद् एवास्य व्यवहारस्यास्पदम् । आवेदयति चेत् इति स्वयम् एवागतस्य कार्यदर्शनं कर्तव्यम् । न पुनर् दण्डदेशबन्धादिलोभेन राज्ञा प्राड्विवाकेन वा कार्यम् उत्पाद्य प्रवर्त्यम् इत्य् उक्तं भवति । तथा च मनुः ।

> नोत्पादयेत् स्वयं कार्यं राजा नाप्य् अस्य पूरुषः ।

> न च प्रापितम् अन्येन ग्रसेद् अर्थं कथञ्चन ॥

अप्रापितम् अनावेदितम् । ग्रसेत् स्वीकुर्यात् । आवेदनकाले यद् आवेदितं न्यूनम् अधिकं तद् भूमौ फलकादौ वा लेखनीयम् । कात्यायनः ।

> रागादिना यद् एकेन कोपितः करणे वदेत् ।

> तद् ॐ इति लिखेत् पूर्वं वादिनं फलकादिषु ॥

करणे निरूपणस्थाने । तथा च बृहस्पतिः ।

> पूर्वपक्षं स्वभावोक्तं प्राड्विवाको हि लेखयेत् ।

> पाण्डुलेख्येन फलके ततः पत्रे विशोधितम् ॥

कात्यायनः ।

> अधिकं छेदयेद् अर्थान् न्यूनांश्च परिपूरयेत् ।

> भूमौ निवेशयेत् तावत् यावत् सो ऽर्थो न निश्चितः ॥

आवेदनप्रकारम् आह प्रजापतिः ।

> निरवद्यं सप्रतिज्ञं प्रमाणागमसंयुतम् ।

> अल्पाक्षरं प्रभूतार्थं निःसन्दिग्धं निराकुलम् ॥

> आवेदयेद् विवादार्थी परेणान्यायपीडितः ।

चिरकालोत्सृष्टेष्व् आवेदनप्रकारं पितामह आह ।

> क्षमाकारणम् आदौ तु सोपपत्तिवदन् नरः ।

> आवेदयेद् विवादार्थी सत्यं जल्पविवर्जितम् ॥

कात्यायनः ।

> सशस्त्रो ऽनुत्तरीयश् च मुक्तकक्ष्यः सहासनः ।

> वामहस्तेन वा वादं वदन् दण्डम् अवाप्नुयात् ॥

आवेदनानन्तरकालम् अभियोगात् प्राक् सभ्यैर् विना सन्धौ कृते, अभियोगानुरूपेण दण्डम् आह बृहस्पतिः ।

> आवेद्य तु गृहीते ऽर्थे प्रशमं यान्ति ये मिथः ।

> अभियोगानुरूपेण तेषां दण्डं प्रकल्पयेत् ॥

तत्रावेदनान्तरं तस्यार्थस्य न्यायत्वे व्यवहारदर्शनं कार्यम् । अन्याय्यं चेत् परित्याज्यम् एव । तत्र प्रजापतिः ।

> पतितादिकृतश् चैव यश् च न प्रकृतिं गतः ।

> अस्वतन्त्रकृतश् चैव पूर्वपक्षो न सिद्ध्यति ॥

ऋश्यशृङ्ग-याज्ञवल्क्यौ ।

> मत्तोन्मत्तार्तव्यसनिबालभीतादिप्रयोजितः ।

> असम्बद्धकृतश् चैव व्यवहारो न सिद्ध्यति ॥

नारदः ।

> गुरुशिष्यौ पितापुत्रौ दम्पती स्वामिभृत्यकौ ।

> एतेषां समवेतानां व्यवहारो न सिद्ध्यति ॥

कात्यायनः ।

> विरुद्धं चाविरुद्धं च द्वाव् अप्य् अर्थौ निवेदितौ ।

> एकस्मिन् यत्र दृश्येते तं पक्षं दूरतस् त्यजेत् ॥

अनादेयवादस्य लक्षणम् आह नारदः ।

> एकस्य बहुभिः सार्धं स्त्रीणां प्रेष्यजनस्य च ।

> अनादेयो भवेद् वादो धर्मविद्भिर् उदाहृतः ॥

बृहस्पतिः ।

> राज्ञा विसर्जितो यस् तु यश् च पौरविरोधकृत् ।

> राष्ट्रस्य वा समस् तस्य प्रकृतीनां तथैव च ॥

> अथो जनपदग्राममहाजनविरोधकृत् ।

> अनादेयास् तु ते सर्वे व्यवहाराः प्रकीर्तिताः ॥

पुनः नारदः ।

> यद् बालः कुरुते कार्यम् अस्वतन्त्रः तथैव च ।

> अकृतं तद् इह प्राहुः शास्त्रैः शास्त्रविदो जनाः ॥

एकस्य बहुभिः इति भिन्नहेतुर् विवादो निराक्रियते । असाध्यपक्षम् आह कात्यायनः ।

> अप्रसिद्धं निराबाधं निरर्थं निष्प्रयोजनम् ।

> असाध्यं वा विरुद्धं वा पक्षं राजा विवर्जयेत् ॥

स्वयम् एव व्याख्यानम् आह ।

> न केनचित् कृतो यस् तु सो ऽप्रसिद्ध उदाहृतः ।

> अन्यार्थश् चार्थहीनश् च निराबाधः प्रकीर्तितः ॥

> अल्पापराधश् चाल्पार्थो निरर्थक इति स्मृतः ।

> कार्याबाधविहीनस् तु विज्ञेयो निष्प्रयोजनः ॥

> असम्भाव्यम् असिद्धं तत् पक्षम् आहुर् मनीषिणः ।

> यस्मिन्न् आवेदिते पक्षे प्राड्विवाके ऽथ राजनि ॥

> पुरे ग्रामे विरोधः स्यात् विरुद्धः सो ऽभिधीयते ।

उदाहरणम् – ऽन केनचिद्ऽ कृतो मदीयम् इदं वस्त्रम् अनेन भक्षितम् इति । ऽअन्यार्थश् चऽ अनेन देवदत्तेनापकृतम् इति । ऽअर्थहीनःऽ मदीयो दीपो देवदत्तगृहं प्रकाशयति । ऽअल्पापराधःऽ अहम् अनेन क्षणं सस्मितं निरीक्षितः । ऽअल्पार्थःऽ मदीयव्रीहिबीजम् अनेनापहृतम् इति । ऽकार्याबाधविहीनोऽ मदीययज्ञावभृते ऽनेन स्नातम् । ऽअसम्भाव्यम्ऽ खपुष्पम् अनेनापहृतम् इति । एवं भूतार्थप्रतिपादकवाक्यम् असाध्यम्, साधनासम्भवाद् अनादेयम् इति । यस्मिन्न् अर्थ उक्ते राज्ञि प्राड्विवाके वा विरोधः, ऽआत्मार्थे पृथिवीं त्यजेत्ऽ इति न्यायात् सो ऽपि त्याज्यः । तथा पुरराष्ट्रग्रामविरोधं ऽग्रामस्यार्थे कुलं त्यजेत्ऽ इति न्यायात् सो ऽपि त्याज्यः । एवम् उक्तदोषरहिते आवेदने कृते एवं कर्तम् इति कात्यायन आह ।

> काले कार्यार्थिनं पृच्छेत् प्रणतं पुरतः स्थितम् ।

> किं कार्यं का च ते पीडा मा भैषीर् ब्रूहि मानव ॥

> केन कस्मिन् कदा कस्मात् पृच्छेद् एवं समागतम् ।

> एवं पृष्टः स यद् ब्रूयात् तत् सभ्यैर् ब्राह्मणैः सह ॥

> विमृश्य कार्यं न्याय्यं चेद् आह्वानार्थम् अतः परम् ।

> मुद्रां दद्यात् तथा पत्रं पुरुषं वा समादिशेत् ॥

> आहूतस् त्व् अवमन्येत यः शक्तो राजशासनम् ।

> अभियोगानुरूपेण तस्य दण्डं प्रकल्पयेत् ॥

> हीने कर्मणि पञ्चाशन् मध्यमे द्विशतावरः ।

> गुरुकार्ये च दण्ड्यः स्यान् नित्यं पञ्चशतावरः ॥

एवं व्याख्यातृभिर् उक्तम् इदम् उपलक्षणम्, दण्डपणतारतम्यस्य । तत्र सकृदनागमने तृतीयांशो दण्डः । द्विरनागमने ऽर्धम् । त्रिरनागमने पूर्णम् । एवं दण्डम् आदाय त्रिंशद्रात्राद् ऊर्ध्वं त्रिपक्षाद् द्वादशबन्धार्थं गृहीत्वा हानिनिमित्तजयपत्रं दद्यात् । एवं कृते यदि प्रतिवाद्य् आगच्छति, पुनर् अपि व्यवहारदर्शनं कर्तव्यम् इति । तत्र त्रैरात्रे सूत्रे विशेषः । त्रिरात्रागमने चतुरो चण्ड्यः । पलायने चैवम्, पराजये चतुरः कार्षापणान् इत्य् अल्पद्रव्यावेदनविषयम् । एवंविधे हानि (?) जयपत्रविषये यावत् कार्यसिद्धिस् तावन्तं कालं दूताय वेतनम् आह्वाता दद्याद् इत्य् आह ।

> एकाहं द्व्यहं त्र्यहंवा देशकालाद्यपेक्षया ।

> दूताय साधिते कार्ये नेता भक्तं प्रकल्पयेत् ॥

नेता आह्वाता । तत्र मुद्राबिर् आहूतो यदि नागच्छेत् तदा यावद् व्यवहारनिर्णयम् आसेधयेद् इत्य् आह नारदः ।

> वक्तव्ये ऽर्थे न तिष्ठन्तम् उत्क्रामन्तं च तद्वचः ।

> आसेधयेद् विवादार्थी यावद् आह्वानदर्शनम् ॥

ऽवक्तव्ये ऽर्थेऽ सन्दिग्धे ऽर्थे निर्णयार्थं न प्रवर्तमानं न केवलं न प्रवर्तते । ऽउत्क्रामन्तं च तद्वचःऽ मा गा इति वार्यमाणो न तिष्ठेत्, तं ऽआसेधयेत्ऽ । मर्यादायाम् ऽयावत्ऽ इत्य् अवधिपरिच्छेदः । आहूयते ऽस्मिन्न् इति ऽआह्वानम्ऽ व्यवहारः । अतो यावद् व्यवहारदर्शनम् आसेधः कर्तव्यः । तत्रासेधश् चतुर्विध इत्य् आह ।

> स्थानासेधः कालकृतः प्रवासात् कर्मणस् तथा ।

> चतुर्विधः स्याद् आसेधः तम् आसिद्धो न लङ्घयेत् ॥

नास्मात् स्थानात् चलितव्यम् इति स्थानासेधः । कालासेधस् तु द्वित्रिरहोभिस् त्वं न करोषि चेत् ततस् त्वया इयान् दण्डो राज्ञे दातव्य इति । ऽप्रवासात्ऽ ग्रामान्तरम् अन्यत्र वा गच्छसि पूर्ववद् दण्ड्य इति । ऽकर्मणःऽ यद्य् अदत्वा गृहनिर्माणादिकं करोषि पूर्ववद् दण्ड्य इति । एवं चतुर्विधम् आसेधम् आसिद्धो न लङ्घयेद् इति । तथा –

> क्षेत्रारामगृहादीनि धनधान्यादिकं तथा ।

> अन्यायवादिनां चैतान्य् आसेध्यानि वादिना ॥

एतानि क्षेत्रादीनि विवादास्पदान्य् एवासेधव्यानि, नान्यानि । तच् च क्षेत्रादिष्व् अपि द्रव्योत्पच्युपायभूतबीजावापादयो निषेद्धव्याः, आसेद्धुः पराजये भोगदण्डयोर् दातव्यत्वश्रवणात् । 

> मिथ्यासेधे पुनर् दाप्यो भोगदण्डं च तत्समम् ।

> आसेद्धा तु स्वम् आसेधं स्वयम् एवोत्सृजेद् यदि ॥

इति ।

> न तस्यातिक्रमाद् दोषो न च दण्डं प्रकल्पयेत् ।

> राज्ञो निवेदनाद् ऊर्ध्वम् आसेद्धा नोत्सृजेत् स्वयम् ॥

> उत्सृजंश् च दमं दाप्य आसिद्धश् च न लङ्घलेत् ।

आसेधने प्राग् आवेदनात् मोचने आसेद्धा न दण्ड्यः । ऊर्ध्वं तूत्सृजन् दण्ड्य एव । विवादपराजयप्राप्तं दमशब्देनोच्यते । अथानासेध्यान् आह नारदः ।

> नदीसन्तारकान्तारदुर्देशोपप्लवादिषु ।

> आसिद्धस् तं परासेधम् उत्क्रामन् नापराध्नुयात् ॥

> निवेष्टुकामो रोगार्तो यियक्षुर् व्यसने स्थितः ।

> अभियुक्तस् तथान्येन राजकार्योद्यतस् तथा ॥

निवेष्टुकामः विवाहाभिमुखः । कालविशेषाद् अनासेद्ध्यान् आह ।

> गवां प्रचारे गोपालाः सस्यारम्भे कृषीवलाः ।

> शिल्पिनश् चापि तत्काल आयुधीयश् च विग्रहे ॥

> अप्राप्तव्यवहाराश् च दूतो दानोन्मुखो व्रती ।

> विषमस्थाश् च नासेद्ध्या न चैनान् आह्वयेन् नृपः ॥

कात्यायनः ।

> वृक्षपर्वतम् आरूढा हस्त्यश्वरथनौस्थिताः ।

> विमानस्थाश् च ते सर्वे नासेद्ध्याः कार्यसाधकैः ॥

> यस् त्व् इन्द्रियनिरोधेन व्याहारोच्छ्वसनादिभिः ।

> आसेधयेद् अनासेध्यान् स दण्ड्यो न त्व् अतिक्रमी ॥

एवम् आवश्यके शरीरव्यापारे निषेधं कुर्वन् दण्ड्यः, न च पूर्वापराधकृद् इत्य् अर्थः । स्मृत्यन्तरे ।

> अकल्यबालस्थविरविषमस्थक्रियाकुलान् ।

> कार्यातिपातिव्यसनिनृपकार्योद्यतांस् तथा ॥

> मत्तोन्मत्तप्रमत्तार्तभृत्यान् नैवाह्वयेन् नृपः ।

> न हीनपक्षां युवतिं कुले जातां प्रसूतिकाम् ॥

> सर्ववर्णोत्तमां कन्यां न ज्ञातिप्रभुकां स्त्रियम् ।

ज्ञातिप्रभुकाः ज्ञातिपरतन्त्राः । तथोक्तम् ।

> पतिपक्षः प्रभुः स्त्रीणां पितृपक्षस् तदत्यये ।

> विनियोगात्मरक्षासु हरणे च स् ईश्वरः ॥ इति ।

क्वचिद् विषये पूर्वापवादम् आह ।

> तदधीनकुटुम्बिन्यः स्वैरिण्यो गणिकाश् च याः ।

> निष्कुला याश् च पतितास् तासाम् आह्वानम् अर्हति ॥

राज्ञेति शेषः । तत्राकल्यबालस्थविरस्त्रीणां स्वरूपेण व्यवहारानधिकारिणां पुत्रादिकम् अन्यं वा सुहृदं समाश्रित्य व्यवहारः प्रवर्तितव्यः । तस्मिन्न् अर्थे विशेषम् आह हारीतः ।

> यो न भ्राता न च पिता न पुत्रो न नियोगकृत् ।

> परार्थ्यवादी दण्ड्यः स्यात् व्यवहारेषु विब्रुवन् ॥

तेषां जयपराजयौ मूलपुरुषस्यैव जयपराजयाव् इति नारदः ।

> अर्थिना सन्नियुक्तो वा प्रत्यर्थिप्रहितो ऽपि वा ।

> यो यस्यार्थे विवदते तयोर् जयपराजयौ ॥

बृहस्पतिः ।

> अप्रगल्भजडोन्मत्तस्त्रीबालरोगिणाम् ।

> पूर्वोत्तरं वदेद् यः स नियुक्तश् चेन् न दोषभाक् ॥

> ब्रह्महत्यासुरापानस्तेयगुर्वङ्गनागमे ।

> अन्येष्व् असभ्यवादेषु प्रतिवादी न दीयते ॥

अन्यत्र ।

> मनुष्यमारेणे स्तेये परदाराभिमर्शने ।

> अभक्ष्यभक्षणे चैव कन्याहरणदूषणे ॥

> पारुष्ये कूटकरणे नृपद्रोहे तथैव च ।

> प्रतिवादी न दाप्यः स्यात् कर्ता तु विवदेत् स्वयम् ॥ इति ।

महापातकाद्यभियोगे अकल्यादीनां सर्वेषां स्वरूपेणैवाह्वानं कर्तव्यम् ।

> यस्याभियोगं कुरुते सत्येनाशङ्कया तथा ।

> तम् एवानाययेद् राजा मुद्रया पुरुषेण वा ॥

नारदः ।

> देशं कालं च विज्ञाय कार्याणां च बलाबलम् ।

> अकल्यादीन् अपि शनैः यानैर् आह्वाययेन् नृपः ॥

देवब्राहणराजद्रोहादाव् अकल्यबालस्थविरादीनाम् अपि स्वरूपेणाह्वानं यानादिभिः कर्तव्यम् इत्य् अर्थः । एवं प्रतिवादिसन्निधाने सत्य् एव कर्तव्यम् इति याज्ञवल्क्यः ।

> उभयोर् प्रतिभूर् ग्राह्यः समर्थ कार्यनिर्णये ।

कात्यायनः ।

> अथ चेत् प्रतिभूर् नास्ति वादयोग्यस्य वादिनः ।

> स रक्षितो दिनस्यान्ते दद्याद् दूताय वेतनम् ॥

कार्यनिर्णये समर्थो दर्शबन्धदण्डादियोग्यः । अत्र कात्यायनः ।

> द्विजातिः प्रतिभूहीनो रक्ष्यः स्याद् बाह्यचारिभिः ।

> शूद्रादीन् प्रतिभूहीनान् बन्धयेन् निगडेन तु ॥

> अतिक्रमे ऽपयाने वा दण्डयेत् तं पणाष्टकम् ।

> नित्यकर्मोपरोधस् तु न कार्यः सर्ववर्णिनाम् ॥

**इति श्रीमद्वरदराजीये व्यवहारनिर्णये**

**आवेदनकाण्डं समाप्तम्**

## व्यवहार-मातृका-काण्डम्

व्यवहारमातृकायाम् अभियोगस्वरूपम् आह याज्ञवल्क्यः ।

> प्रत्यर्थिनो ऽग्रतो लेख्यं यथावेदितम् अर्थिना ।

> समामासतदर्धाहर्नामजात्यादिचिह्नितम् ॥

अर्थः प्रयोजनम् । सिसाधयिषितं यस्यास्ति सो ऽर्थी । तस्य प्रतिपक्षतया व्यवस्थितः प्रत्यर्थी । तस्य अग्रतः सन्निधौ लेख्यं लेखनीयम् । अर्थिना यथावेदितं पूर्वं सम्बन्धप्रवेशनकाले यथालेखितं तथा लेख्यम् । अन्यथा चेत् “अन्यवादी क्रियाद्वेषी” इति पराजयप्रसङ्गात् । <u>ननु</u> यथावेदितस्य पूर्वम् एव सम्बन्धप्रवेशनकाले लिखितत्वात् पुनर् लेखनम् अनर्थकम्, इत्य् अत्राह “समामास” इति। नानार्थकं पुनर् लेखनं पूर्वं वादिना कालादिविशेषणविधुरं साध्यमात्रम् आवेदितम् । उदाहरणम् तु – अमुको हिरण्यादिकं मत्तो गृहीत्वा इदादीं प्रार्थ्यमानो ऽपि न ददातीति । तद् अधुना प्रत्यर्थिनो ऽग्रत समामासादिकालविशेषचिह्नितं शुद्धे (शुद्धं?) पत्रे पुनर् लेखनीयम् इति विशेषः । आदिग्रहणेन द्रव्यसङ्ख्याप्रमाणादीनां ग्रहणम् । तथा चोक्तं बृहस्पतिना ।

> देशकालविहीनश् च द्रव्यसङ्ख्याविवर्जितः ।

> साध्यप्रमाणहीनश् च पक्षो ऽनादेय इष्यते ॥

तथा च प्रजापतिः ।

> प्रत्यर्थिनो ऽग्रतः स्थित्वा वादिपक्षं प्रवर्तयेत् ।

> निरवद्यं सप्रतिज्ञं प्रमाणागमसंयुतम् ॥

> द्रव्यसङ्ख्योदयं पीडां क्षमालिङ्गं च लेखयेत् ।

अत्र विशेषम् आह कात्यायनः ।

> देशः कालस् तथा स्थानं सन्निवेशस् तथैव च ।

> जातिसञ्ज्ञाधिवासश् च प्रमाणं क्षेत्रनाम च ॥

> पितृपैतामहं चैव पूर्वराजानुकीर्तनम् ।

> स्थावरेषु विवादेषु दशैतानि निवेशयेत् ॥

तद् अयम् अर्थः — देशो मध्यदेशादिः । स्थानं वाराणस्यादि । सन्निवेशः तत्रैव पूर्वादिदिग्विभागपरिच्छन्नः सम्यङ्निवेशितो गृहक्षेत्रादिः । जातिः अर्थिप्रत्यर्थिनोः ब्राह्मणत्वादिः । सञ्ज्ञा देवदत्तादिः । अधिवासः समीपदेशः । प्रमाणं निवर्तनादिपरिमाणम् । क्षेत्रनाम शालिक्षेत्रं क्रमुकक्षेत्रं कृष्णभूमिः पाण्डुभूमिर् इति । पितुः पितामहस्य च नामार्थिप्रत्यर्थिनोः । पूर्वेषां त्रयाणां राज्ञां नामकीर्तनं चेति । समामासादीनां यस्मिन् व्यवहारे यावद् उपयुज्यते तत्र तावल् लेखनीयम् इति तात्पर्यार्थः । तथा च कात्यायनः ।

> वलां प्रदेशं विषयं स्थानं जात्याकृती वयः ।

> साध्यप्रमाणं द्रष्टव्यं सङ्ख्या नाम तथात्मनः ॥

> क्षमालिङ्गानि वाक्यानि पक्षं सङ्कीर्त्य कल्पयेत् ॥

नान्यद् इति व्यवस्था । यस्य विशेषणस्य यत्र दृष्ट उपयोगः तद्विशेषणं तत्र विवक्षणीयम्, नान्यद् इति व्यवस्था, तत्र,

> आधौ प्रतिग्रहे क्रीते पूर्वा तु बलवत्तरा ।

इति वचनात्, तत्रैव कालविशेषणस्योपयोगः । देशादेः स्थावरव्यवहार एवोपयोगः । सामन्तैर् नियन्तव्यत्वात् । तेन साध्यसिद्धिम् इच्छतामुकेनामुके काले ऽमुकं द्रव्यम् इयत्सङ्ख्याक्कम् अमुकया वृद्ध्या मत्तो गृहीतं प्रार्थनाकाले दास्यामीति । प्रार्थितम् अधुना न प्रयच्छतीत्य् अभियोगो वक्तव्यः । अन्यथा केनापि किम् अपि गृहीतम् इत्य् उच्यमाने न कश्चिन् न्यायः प्रवर्तते । अनेकेषां युगपत् कार्यसन्निपाते क्रमम् आह प्रजापतिः ।

> अर्थानर्थाव् उभौ बुद्ध्वा धर्माधर्मौ च केवलौ ।

> वर्णक्रमेण सर्वाणि पश्येत् कार्याणि कार्यिणाम् ॥

अत्र विशेषम् आह नारदः ।

> यस्य वाप्य् अधिका पीडा कार्यं वाप्य् अधिकं भवेत् ।

> तस्यार्थवादो दातव्यो नयः पूर्वं निवेदयेत् ॥

अर्थवादो ऽभियोगवाद इत्य् अर्थः । बृहस्पतिः ।

> अहम्पूर्विकया तावद् अर्थिप्रत्यर्थिनोर् यदा ।

> वादो वर्णानुपूर्व्येण ग्राह्यः पीडाम् अवेक्ष्य वा ॥

स्मृत्यन्तरे ।

> यद् यद् अगुरुतरं कार्यं न तत् पूर्वं विशोधयेत् ।

> वर्णक्रमेण वा पश्येत् गुणयोगेन वा पुनः ॥

> देवराजकृतो दोषः तस्मिन् काले यदा भवेत् ।

> अवधित्यागमात्रेण न भवेत् स पराजितः ॥

अभियोक्तुर् असमर्थत्वे तस्य शिक्षार्थं कालदानं कर्तव्यम् इति कात्यायनः ।

> अभियोक्ताप्रगल्भत्वात् वक्तुं नोत्सहते यदि ।

> तस्य कालः प्रदातव्यः कार्यशक्त्यनुरोधतः ॥

> श्वो लेखनं वा लभते त्र्यहं सप्ताहम् एव वा ।

> मतिर् उत्पद्यते यावत् विवादे वक्तुम् इच्छतः ॥

तथा च स्मृत्यन्तरे ।

> भूमौ हि लेखयेत् तावत् यावद् अर्थो न निश्चितः ।

> ऊनाधिकं तु संशोध्य पश्चात् पत्रे निवेशयेत् ॥

एतद् उक्तं भवति । आवेदनकाले रागादिना न्यूनाधिकं वा आवेदितं फलकादौ लिखितम्, तथापि भाषाकाले क्रोधाद्युपशमनात् प्रतिवादिसन्निधौ विवक्षितम् उपादाय हेयं त्यक्त्वा शुद्धं पत्रे लेखयेद् इति । <u>ननू</u>क्तस्यान्यथाकरणे अव्यवस्था स्यात् । <u>ना</u>व्यवस्था, नारदेन व्यवस्था उक्तत्वात् । तथा हि ।

> भाषाया उत्तरं यावत् प्रत्यर्थी न निवेशयेत् ।

> अर्थी तु लेखयेत् तावद् यावद् वस्तु विवक्षितम् ॥

तथा,

> शोधयेत् पूर्ववादं तु यावन् नोत्तरदर्शनम् ।

> अवष्टब्धस्योत्तरेण निवृत्तं शोधनं भवेत् ॥

उत्तरोक्तौ तु “दुष्टस्य पक्षस्य निवृत्तिर् एव शोधनम्” इति वचनाद् उत्तरोत्तरकालम् उक्तस्य अन्यथा करणं न सम्भवतीति नाव्यवस्थाप्रसङ्गः । तस्य दुष्टस्य पक्षस्य शोधनम् अकृत्वोत्तरोक्तौ,

> रागाल् लोभाद् भयाद् वापि स्मृत्यपेतादिकारिणः ।

इत्य् उक्तरीत्या सभ्याः पृथक् पृथक् दण्ड्याः । व्यवहारदर्शनं पुनः प्रतिज्ञान्तरपूर्वकं कर्तव्यम् एव ।

> अनेकपदसङ्कीर्णः पूर्वपक्षो न सिद्ध्यति ।

इति यदीदं वचनं तत् साधनभेदप्रतिपत्तिविषयम् । उदाहरणम् – कस्मिंश्चित् काले सुवर्णम् अनेनापहृतं शपथेन साधयामि । कदाचिद् रजतम् अप्य् अपहृतं साक्षिभिः साधयामि । कदाचिद् वर्तुलवृद्ध्यर्थं मत्तो गृहीतं याच्यमानं न ददाति, तल् लेख्येन साधयामि । इत्य् एवम् उक्ते साधनभेदात् क्रमेण निरणयो वर्णनीयः, न युगपत् । तथात्वे ऽष्टादशपदानां सङ्करः स्यात् । अतो यथाभियोक्तृपुरुषभेदे क्रियाभेदः । एवं हेतुभेदे ऽपि क्रियाभेदः । अतो भिन्नसाधनानेकपदसङ्कीर्णः पूर्वपक्षो युगपन् न सिद्ध्यतीति क्रियाभेदात् कालभेदेन व्यवहारो युज्यते । यत्र त्व् अनेकपदानाम् अप्य् एकसाधनेन साध्यता तत्र साध्यभेदाद् अनेकप्रतिज्ञा युक्तेत्य् आह ।

> बहुप्रतिज्ञं यत् कार्यं व्यवहारे सुनिश्चितम् ।

> कामं तद् अपि गृह्णीयात् राजा तत्त्वबुभुत्सया ॥

सुनिश्चितम् एकेन साधनेन साधयितुं योग्यतया निश्चितम् इत्य् अर्थः । तत्राभियोगो द्विप्रकार इत्य् आह नारदः ।

> अभियोगस् तु विज्ञेयः शङ्का तत्त्वाभियोगतः ।

उभयत्र कारणम् आह ।

> शङ्कासतां तु संसर्गात् तत्त्वं होढादिदर्शनात् ।

दुष्टैः संसर्गात् शङ्का भवति । होढा लोप्तृचिह्नम् इति नष्टैकदेशद्रव्यम् इति यावत् । अपहृतद्रव्यैकदेशस्य दर्शनान् निश्चय इति । उभयत्रोदाहरणं तु – चोरैः संसर्गान् मदीयं द्रव्यम् अनेनापहृतम् इति शङ्का भवतीति शङ्काभियोगः । स चैकरूप एव । नष्टद्रव्यसैकदेशदर्शनात् तत्त्वाभियोगः, निश्चयाभियोग इत्य् अर्थः । स च विधिप्रतिषेधरूपेण द्विविध इत्य् आह कात्यायनः ।

> न्याय्यं वा नेच्छते कर्तुम् अन्याय्यं वा करोत्य् अयम् ।

> न लेखयति यस् त्व् एवं तस्य पक्षो न सिद्ध्यति ॥ इति ।

“न्याय्यं न करोति” “अन्यय्यं वा करोति” इति तत्त्वाभियोगो द्विविधः । उदाहरणं तु – काले दास्यामीत्य् उक्त्वा वृद्ध्यर्थं मत्तो हिरण्यादिकं गृहीत्वा काले प्राप्ते याच्यमानो न ददाति, न्यायं न करोतीत्य् अभियोगः । मदीयं हिरण्यादिकम् अयं बलास् अपरतीति अन्यायं करोतीति, अन्यायाभियोगः । अस्यैव द्विविधस्य अभियोगस्य ऋणादिसाध्यभेदेनाष्टादशधा भेदम् आह बृहस्पतिः ।

> द्विपदो व्यवहारः स्याद् धनहिंसासमुद्भवः ।

> द्विसप्तको ऽर्थमूलस् तु हिंसामूलश् चतुर्विधः ॥

तथा च कात्यायनः ।

> द्वे पदे (भेदे) साध्यभेदात् तु पदाष्टादशतां गते ।

> अष्टादशक्रियाभेदात् भिन्नान्य् अत्र सहस्रशः ॥

वादिप्रतिवादिपुरुषाणां क्रियाभेदात् सहस्रशो बहुश इत्य् अर्थः । अथ तान्य् अष्टादशपदान्य् आह नारदः ।

> ऋणादानं ह्य् उपनिधिः सम्भूयोत्थानम् एव च ।

> दत्तस्य पुनर् आदानम् अशुश्रूषाभ्युपेत्य च ॥

> वेतनस्यानपाकर्म तथैवास्वामिविक्रयः ।

> विक्रीयासम्प्रदानं च क्रीत्वानुशय एव च ॥

> समयस्यानपाकर्म विवादः क्षेत्रजस् तथा ।

> स्त्रीपुंसयोश् च सम्बन्धो दायभागो ऽथ साहसम् ॥

> वाक्पारुष्यं तथैवोक्तं दण्डपारुष्यम् एव च ।

> द्यूतं प्रकीर्णकं चैवेत्य् अष्टादश पदं स्मृतम् ॥

एवं पूर्वपक्षे ऽभिहिते उत्तरं व्यवहारमातृकायां याज्ञवल्क्य आह ।

> श्रुतार्थस्योत्तरं लेख्यं पूर्वावेदकसन्निधौ ।

श्रुतः अनुभूतः प्रत्यक्षेणैव येन भाषिते ऽर्थःन परवचनात् तस्य उत्तरं लेखनीयम्, पूर्वावेदकस्यार्थिनः सन्निधाने । कात्यायनः ।

> यदा त्व् एवंविधः पक्षः कल्पितः पूर्ववादिना ।

> दद्यात् तत्पक्षसम्बन्धं प्रतिवादी तदोत्तरम् ॥

पक्षसम्बन्धम् उत्तरकालं कृत्स्नपक्षार्थनिराकरणसमर्थम् उत्तरं दद्याद् इति नारदः ।

> पक्षस्य व्यापकं सारम् असन्दिग्धम् अनाकुलम् ।

> अव्याख्यागम्यम् इत्य् एवम् उत्तरं तद्विदो विदुः ॥

> शालीनत्वाद् भयाद् वापि प्रत्यर्थिस्मृतिविभ्रमात् ।

> कालं प्रार्थयते यत्र तत्रेमं लब्धुम् अर्हति ॥

> एकाहं वा त्र्यहं वापि पञ्च सप्ताहम् एव वा ।

> मासं मासत्रयं वर्षं लभते शक्त्यपेक्षया ॥

> समातीते दिनं देयं त्रिरात्रं तु षडब्दके ।

> द्व्यब्दे त्रिरात्रम् एव स्यात् सप्ताहं द्वादशाब्दिके ॥

> पञ्चाहं नववर्षे स्यात् दशाहं विंशतौ भवेत् ।

> मासार्धं पञ्चविंशत्या मासं त्रिंशत्समास्व् अपि ॥

> त्रिपक्षं परतो देयं विवादं वदतां नृणाम् ।

> कालं शक्तिं विदित्वा तु कार्याणां च बलाबलम् ॥

> अल्पं वा बहु वा कालं दद्यात् प्रत्यर्थिने प्रभुः ।

किं बहुना ।

> सद्यः कृत्येषु कार्येषु सद्य एव विवादयेत् ।

> काले ऽतीतेषु वा कालं दद्यात् प्रत्यर्थिने नृपः ॥

अत्र प्रजापतिः ।

> दिनम् एकम् अथ द्वे वा त्रीणि वा पञ्च सप्त वा ।

> कालस् त्व् ऋणादौ दाप्यः स्यात् त्रिपक्षाद् अपि (वधिकः) स्मृतः ॥

कात्यायनः ।

> संवत्सरं वामनको जडो व्याधिप्रपीडितः ।

> दिगन्तराद् गच्छति चेद् यस् तु स्वकृतिनिर्णयः ॥

यदा पुनः काले दत्ते देवकृतं राजकृतं वा विलम्बनं भवति, तदान्यः कालो देयः ।

> दत्ते ऽपि काले देयः स्यात् पुनः कार्यस्य गौरवात् ।

हारीतः ।

> कृते कार्ये विवादे तु सद्यो ऽनन्तरम् उत्तरम् ।

> अपरत्रागते काले कालः काले ऽपि दीयते ॥

अथ सद्यो विवादम् आह बृअहस्पतिः ।

> धेनाव् अनडुहि क्षेत्रे स्त्रीषु प्रजनने तथा ।

> न्यासे याचितके दत्ते तथैव क्रयविक्रये ॥

> कन्याया दूषणे स्तेये कलहे साहसेषु च ।

> उपधौ कूटसाक्ष्ये च सद्य एव विवादयेत् ॥

याज्ञवल्क्यः ।

> साहसस्तेयपारुष्यगोऽभिशापात्यये स्त्रियाः ।

> विवादयेत् सद्य एव कालो ऽन्यत्रेच्छया स्मृतः ॥

अत्रोत्तरं कात्यायनः ।

> मिथ्यासम्पतिपत्त्या वा प्रत्यवस्कन्दनेन वा ।

> प्राङ्न्यायविधिसिद्ध्या वाप्य् उत्तरं स्याच् चतुर्विधम् ॥

उदाहरणं तु — मत्तो हिरण्यादिकं गृहीतम् इत्य् अभियोगे कृते, उत्तरवादिना न गृहीतम् इत्य् एकम् । सत्यं गृहीतं दास्यामीत्य् अपरम् । गृहीत्वा दत्तम् इत्य् अन्यत् । अस्मिन् विवादे मया पूर्वम् एव विजित इति । एवं चतुर्विधम् उत्तरं सम्भवति । न पुनः गृहीत्वा न प्रयच्छामीत्य् उत्तरं सम्भवति । तत्र न गृहीतम् इत्य् उत्तरे इत्य् उत्तरे पूर्ववादिना ग्रहणं साध्यम् । सत्यं गृहीतं दास्यामीत्य् उत्तरे न क्रियायाः प्रयोजनम् इति, सम्प्रतिपत्तेः । गृहीत्वा दत्तम् इत्य् उत्तरे ग्रहणस्याभ्युपगतत्वाद् उत्तरवादिना प्रतिदानं साध्यम् । अस्मिन् विवादे मया पूर्वम् एव जित इत्य् उक्ते, जयो जयपत्रेण व्यवहारदर्शिभिर् वा भावयितव्यः । तथा च वृद्धवसिष्ठः ।

> सत्यानृते कारणं च प्राङ्न्यायश् चोत्तरं पृथक् ।

> साध्यस्य सत्यवचनं प्रतिपत्तिर् उदाहृता ॥

> कारणं स्याद् अवस्कन्दो मिथ्या स्यात् सत्यनिह्णुतिः ।

> आचारेणावसन्नो ऽपि पुनर् लेखयते यदि ।

> सो ऽभिधेयो जितः पूर्वं प्राङ्न्यायस् तु स उच्यते ॥

तत्रोत्तरोक्तिक्रमं कात्यायन आह ।

> तथ्ये तथ्यं प्रयुञ्जीत मिथ्या मिथ्या (?) च लेखयेत् ।

> कारणं कारणोपेते प्राङ्न्याये तु जयं तथा ॥ इति ।

तत्र साधनप्रकारम् आह हारीतः ।

> प्राङ्न्याये कारणोक्तौ च प्रत्यर्थी निर्दिशेत् क्रियाम् ।

> मिथ्योकौ पूर्ववादी तु प्रतिपत्तौ न सा भवेत् ॥

तथा च नारदः ।

> मिथ्या क्रिया पूर्ववादे कारणे प्रतिवादिनि ।

> प्राङ्न्यायविधिसिद्धौ तु जयपत्रक्रिया भवेत् ॥

तत्र मिथ्याचातुर्विध्ये हारीतः ।

> मिथ्यैतन् नाभिजानामि तदा तत्र न सन्निधिः ।

> अजातश् चास्मि तत्काल इति मिथ्या चतुर्विधा ॥

सर्वथा यथा कथञ्चिद् अभियोगाभावे मिथ्या भवतीत्य् ऐकार्थ्यम् एवेति कात्यायनः ।

> श्रुत्वा भाषार्थम् अन्यस् तु यदा तं प्रतिषेधति ।

> अर्थतः शब्दतो वापि मिथ्या तज् ज्ञेयम् उत्तरम् ॥

अन्यैर् अप्य् एवम् एव सङ्क्षिप्य मिथ्यालक्षणम् उक्तम् ।

> अभियुक्तो ऽभियोगस्य यदि कुर्याद् अपह्नवम् ।

> मिथ्या तत् तु विजानीयाद् उत्तरं व्यवहारतः ॥

मनुः ।

> अर्थिना लिखितो यो ऽर्थः प्रत्यर्थी यदि तं तथा ।

> प्रपद्य कारणं ब्रूयात् प्रत्यवस्कन्दनं हि तत् ॥

एतद् एवाधार्यम् इति कैश्चिद् उच्यते । वृद्धकात्यायनः ।

> व्यपेता तु क्रिया यत्र ह्य् अभ्युक्तेन कीर्तिता ।

> आधार्यं तद् विजानीयात् पूर्वपक्षस्य नान्यथा ॥

> व्यपेता तु क्रिया यत्र यदा न्यग्भाव एव वा ।

हारीतः ।

> आचारेणावसन्नो ऽपि पुनर् लेखयते यदि ।

> सो ऽभिधेयो जितः पूर्वं प्राङ्न्यायस् तु स उच्यते ॥

तत्र कारणोत्तरं द्विविधम्, शुद्धं मिथ्यासहचरितं च । तत्र शुद्धय्सोदाहरणम् – सुवर्णशतं मदीयम् अनेन गृहीतम् इत्य् उक्ते सत्यं गृहीतम्, तत् प्रतिदत्तम् इति । एतद् एव प्रत्यवस्कन्दनम् इत्य् उच्यते । असाध्यत्वेनान्यग्भावात् । असाध्यत्वं चाभ्युपगमात् । तथा यैर् एव विशेषणैर् युक्तो वादिनार्थो लिखितः, तैर् एव युक्तम् अभ्युपगम्य प्रतिवादी यदि कारणम् आह तद् आदार्यम् इत्य् उच्यते । उदाहरणं तु – रूपकशतम् अनेन गृहीतम्, न दत्तं च, तद् धिरण्यादिक्रयार्थम् इत्य् आधार्य गृहीतं न दत्तम् इत्य् अस्यार्थस्याभ्युपगमाद् एवासाध्यत्वेन न्यग्भावात् । तत्र मिथ्यासहचरितस्योदाहरणम् – यथा शृङ्गिणी कृष्णा मदीया गौर् अस्मद्गृहे जाता, अमुकस्मिन् काले नष्टा, सा चैतस्य गृहे दृष्टा इत्य् उक्ते, उत्तरवादी त्व् आह – मिथ्यैतत्, स मम गृहे जातैव, त्वत्प्रदर्शितकालात् प्राग् अपि मद्गृहे स्थितैवेत्य् उक्ते न शूद्धमिथ्या, कारणोपन्यासात् । नापि शुद्धकारणम्, पक्षाद्युपगमाभावात्, “वादिना लिखितो यो ऽर्थः” इति मनुना शुद्धकारणलक्षणाभिधानात् । न चानुत्तरम्, व्यापकत्वेन पक्षनिराकरणसमर्थत्वात् । तद् एतन् मिथ्यासहचरितं कारणम् । 

> प्राङ्न्यायस् तु त्रिविधः । ऐन्द्रस्थाने जितस्य प्राङ्न्यायविधिसिद्धौ जयपत्रेणाहं भावयामीत्य् एकः, कुलव्यवहारे च जयपत्राभावात्, “कुल्याः कुलविवादेषु विज्ञेयास् ते ऽपि साक्षिणः” इति वचनात् । तैर् एव व्यवहारदर्शिभिः भावयामीत्य् द्वितीयः,

> राज्ञा धर्मासनस्थेन यच् छ्रुतं तत्त्वदर्शिना ।

> नान्यः साक्षी भवेत् तत्र मुक्त्वा राजानम् ईश्वरम् ॥

इति वचनात्, साक्ष्यभावात् । राज्ञा भावयामीति तृतीयः ।

> तत्र “श्रुतार्थस्योत्तरं लेख्यम्” इत्य् एकवचनश्रवणात्, बहूनां हेतूनां सङ्करो निरस्तः । उदाहरणम् – मदीयं हिरण्यं रूपकं रत्नानि वासांसि चानेन गृहीतानीत्य् उक्ते, सत्यं हिरण्यं गृहीतम्, दास्यामि, रूपकं च प्रदत्तम्, वासांसि न गृहीतानि । हिरण्यादिरत्नानि गृहीतानि क्रयार्थम् इत्य् उक्त, अवश्यं मिथ्याकारणयोर् उभयत्र क्रिया भवति, तच् च न सम्भवति, एकस्मिन् विवादे उभयोः साध्याभावात् । एतत् सर्वं कात्यायन आह ।

> पक्षैकदेशे यत् सत्यम् एकदेशे च कारणम् ।

> मिथ्या चैवैकदेशे च सङ्करात् तद् अनुत्तरम् ॥

इत्य् उक्त्वा, तत्रैव तेनैवोक्तम् ।

> न चैकस्मिन् विवादे तु क्रिया स्याड् वादिनोर् द्वयोः ।

> न चार्थसिद्धिर् उभयोर् न चैकत्र क्रियाद्वयम् ॥

तत्र सङ्करोकाव् एवं कर्तव्यम् इति हारीतः ।

> मिथ्योत्तरं कारणं च स्याताम् एकत्र चेद् उभे ।

> सत्यं वापि सहान्येन तत्र ग्राह्यं किम् उत्तरम् ॥

इत्य् उक्त्वोक्तम् ।

> यत् प्रभूतार्थविषयं यत्र वा स्यात् क्रियाफलम् ।

> उत्तरं तत्र विज्ञेयम् असङ्कीर्णम् अतो ऽन्यथा ॥

एवम् उत्तरं तत्रासङ्कीर्णं भवति । अतो ऽन्यथा सङ्कीर्णं वादभेदापादकं भवतीत्य् अर्थः । उदाहरणम् – असौ मत्तः सुवर्णशतम् एकं च रजतं गृहीत्वा याच्यमानो न प्रयच्छतीत्य् अभियोगे, सुवर्णशतं न गृहीतम्, रजतम् एकं प्रतिदत्तम् इत्य् अभिहिते न वादभेदः । मिथ्यांशे पूर्ववादिनः क्रिया प्राप्ता प्रभूतविषयेति, पूर्ववाद्य् एव तत्साधनाद् एव रजतप्रतिदानाभावम् अपि साधयेद् इति न वादभेदप्रसङ्गः । क्रियाफलस्योदाहरणम् – मत्तो ऽसाव् एकं सुवर्णं गृहीत्वा याच्यमानो न केवलं न ददाति, किं तु मच्छिरसि ताडितवान् इत्य् अभियोगे, न शिरसि ताडितम्, सुवर्णं च प्रतिदत्तम् इत्य् उत्तरे ऽभिहिते ऽपि, न वादभेदः । पूर्ववादिनः क्रियाया दण्डगुरुत्वापादकत्वात्, पूर्ववाद्य् एव शिरसि ताडनं सुवर्णप्रतिदानाभावं च साधयेत् । उदाहरणं तु – असौ मत्तः सुवर्णद्वयं गृहीत्वा याच्यमानो न प्रयच्छति इत्य् अभियोगे, एकं न गृहीतम् एकं गृहीतम्, तच् च प्रतिदत्तं चेत्य् उत्तरे, दण्डार्थयोः साम्यात् वादभेदः । यत्र पुनर् एकस्मिन्न् एव साध्ये, मिथ्याकारणे भवतः । उदाहरणम् – शृङ्गिणी गौर् मदीया अमुकस्मिन् मासि नष्टा, सास्य गृहे दृश्यमाना प्रार्थ्यमान न दीयत इत्य् अभियोगे, उत्तरवादी तु, न त्वदीया सा गौर् इति प्रैषिध्य, मदीयैव सा इत्य् आत्मसम्बन्धं प्रतिज्ञाय कारणम् अभिहितवान्, सा गौर् ममैव, त्वदुक्तकालात् प्राग् अपि मद्गृहे स्थितेति । एवं मिथ्याकारणसङ्करे उत्तरे, उत्तरम् एव कारणं ग्राह्यम्,

> मिथ्याकारणयोर् वापि ग्राह्यं कारणम् उत्तरम् ।

इति वचनात् । न च “अभाववादिनि क्रियाकारणे प्रतिवादिनि” इति वचनात् । <u>ननु</u> “मिथ्या क्रिया पूर्ववादे” इतीदम् अपि वचनम् एव । <u>सत्यम्</u>, तच्छुद्धं मिथ्याभिप्रायेण । <u>ननु</u> “कारणे प्रतिवादिनि” इति किम् इति शुद्धकारणाभिप्रायेण न भवति । <u>मैवम्</u> । “प्रतिवादिनि” इत्य् अनेन सङ्करोत्तरे मिथ्यानिराकरणमात्रम् अत्रोच्यते । “मिथ्याक्रिया पूर्ववादे” इत्य् अनेन यस्यासाध्यम् अस्ति असौ साधयेद् इत्य् उच्यते । कारणोत्तरे पुनर् उत्तरवादिन एव साध्यम्, “कारणात् पूर्वपक्षो ऽपि ह्य् उत्तरत्वं प्रपद्यते” इति वचनात् । तेन “मिथ्योत्तरे पूर्ववादिनि” इत्यनेन “कारणोत्तरे उत्तरवादिनि” इत्य् अस्यार्थस्य सिद्धत्वात्, “कारणे प्रतिवादिनि” इत्य् अनेन मिथ्यानिराकरणम् एवोच्यत इति सुष्टूक्तम् । अथ उत्तराभासानां लक्षणम् आह कात्यायनः ।

> सन्दिघम् अन्यत् प्रकृताद् अत्यल्पम् अतिभूरि च ।

> पक्षैकदेशव्याप्यं यत् तच् च नैवोत्तरे भवेत् ॥

तथा च हारीतः ।

> व्यत्यस्तपदम् अव्यापि निगूढार्थम् अथाकुलम् ।

> व्याख्यागम्यम् असारं च नोत्तरं शस्यते बुधैः ॥

उदाहरणानि — 

> सन्दिग्धम् यथा – सुवर्णशतम् अनेन गृहीतम् इत्य् उक्ते, सत्यं गृहीतम्, सुवर्णशतं माषशतं वेति प्रकृताद् अन्यथा सुवर्णस्य शताभियोगे वस्त्रशतं धारयामीति । अत्यल्पं यथा – सुवर्णशताभियोगे पञ्चाशतं धारयामीति । अतिभूरि यथा – शताभियोगे सहस्रं धारयामीति । पक्षैकदेशव्यापि यथा – हिरण्यवस्त्राभियोगे हिरण्यं धारयामीति । व्यस्तपदं यथा – ऋणादानाभियोगे पदान्तरेणोत्तरम् । यथा सुवर्णशताभियोगे अनेनाहं ताडित इति । अव्यापि यथा – देशस्थानादिविशेषणाव्यापीत्य् अर्थः । यथा मध्यदेशे वाराणस्याम् उत्तरस्यां दिशि शालिक्षेत्रम् अपहृतम् इत्य् उक्ते क्षेत्रं नापहृतम् इति । निगूढार्थं यथा – सुवर्णशताभियोगे किम् अहम् एव धारयामीति । अर्थी प्राड्विवाकः सभ्यो वान्यो वान्यस्मै धारयति, सूचयतीति निगूढार्थम् । आकुलं पूर्वापरविरुद्धं यथा – शताभियोगे सत्यं गृहीतं न धारयामीति । व्याख्यागम्यं यथा – दुःश्लिष्टविभक्तसमासाध्याहाराभिधानेन व्याख्यागम्यम् । अदेशभाषाभिधानेन वा यथा – सुवर्णशतविषये पित्रर्णाभियोगे गृहीतं वचनात् सुवर्णानां पितुर् जानामीति । अत्र गृहीतशतस्य पितुर् वचनात्, सुवर्णानां शतं गृहीतम् इति न जानामीति व्याख्यागम्यत्वम् । असारं यथा – तच् च विरुद्धं सुवर्णशतं वृद्ध्या गृहीतम्, वृद्धिर् एव दत्ता न मूल्यम् इत्य् अभियोगे, सत्यं वृद्धिर् दत्ता न मूल्यं गृहीतम् इति । कात्यायनः ।

> उन्मत्तमत्तनिर्धूतमहापातकदूषिताः ।

> जडान्धवृद्धा स्त्रीबाला विज्ञेयास् तु निरुत्तराः ॥

अत्र बृहस्पतिः ।

> पूर्वपक्षे यथार्थं तु न दद्याद् उत्तरं तु यः ।

> प्रत्यर्थी दापनीयः स्यात् सामादिभिर् उपक्रमैः ॥

सामादिलक्षणं तथा ।

> प्रियपूर्वं वचः साम भेदस् तु भयदर्शनम् ।

> अर्थापकर्षणं दण्डस् ताडनं बन्धनं तथा ॥

> उपायैश् चोद्यमानस् तु न दद्याद् उत्तरं तु यः ।

> अतिक्रान्तं सप्तरात्रे जितो ऽसौ दण्डम् अर्हति ॥

> मोहाद् वा यदि वा शाठ्याद् यन् नोक्तं पूर्ववादिना ।

> उत्तरान्तर्गतं वापि तद् ग्राह्यम् उभयोर् अपि ॥

कात्यायनः ।

> स्वभावाल् लिखिते वाक्ये प्रारब्धे कार्यनिर्णये ।

> अनुक्तं तत्र यो ब्रूयात् तदर्थात् स तु हीयते ॥

इदं परस्त्रीभूम्यृणादानव्यतिरिक्तविषयम्, तत्र अर्थहान्यभावात् । सूत्रस्थानीयां व्यवहारमातृकां निगमयति याज्ञवल्क्यः ।

> ततो ऽर्थी लेखयेत् सद्यः प्रतिज्ञातार्थसाधनम् ।

> तत्सिद्धौ सिद्धिम् आप्नोति विपरीतम् अतो ऽन्यथा ॥

> चतुष्पाद् व्यवहारो ऽयं विवादेषूपदर्शितः ।

ततः तस्माद् उत्तरकाराद् अनन्तरम्, अर्थी लेखयेत् साध्यवान् । सद्यः एव नाभियोगोत्तरप्रतीक्षा कर्तव्या । साध्यते ऽनेनेति साधनं प्रमाणम् । ततस् तस्य प्रतिज्ञातार्थसिद्धौ जयपत्रलक्षणप्राप्तिः सिद्धिशब्देनोच्यते । विपरीतं पराजयः । अन्यथा तस्यासिद्धौ । अतः सद्य एवार्थी प्रतिज्ञातार्थस्य साधनं लेखयेद् इति । अत्रार्थिग्रहणेन यस्य साध्यम् अस्ति तस्य प्रतिग्रहः । तथा च सति प्राङ्न्याये कारणोक्तौ प्रत्यर्थी वार्थी जातः तस्यैव साध्ययोगेन पूर्ववादित्वात् । तथा च कात्यायनः ।

> कारणात् पूर्वपक्षो ऽपि ह्य् उत्तरत्वं प्रपद्यते ।

> अतः क्रिया सदा प्रोक्तो पूर्वपक्षप्रसाधिनी ॥

साध्यवादिनः क्रियेत्य् अर्थः । बृहस्पतिः ।

> प्राङ्न्याये कारणोक्तौ च प्रत्यर्थी निर्दिशेत् क्रियाम् ।

> मिथ्योक्तौ पूर्ववादी तु प्रतिपत्तौ न सा भवेत् ॥

तत्र कारणस्य साध्यत्वात् तन्निर्देशस्य प्रतिज्ञात्वम् अस्ति । अतः प्रतिवादिनो ऽपि तस्मिन् अर्थे साधनं युज्यत एव । तथा चोक्तं नारदेन ।

> सारस् तु व्यवहाराणां प्रतिज्ञा समुदाहृता ।

> तद्धानौ हीयते वादी तरंस् ताम् उत्तरो भवेत् ॥

एवमुक्तन्यायेनायं चतुष्पाद् व्यवहारो विवादेषु वक्ष्यमाणेषूपदर्शितः । यत् पूर्वं “व्यवहारान् नृपः पश्येद् विद्वद्भिः” इत्य् उक्तम्, सम्प्रतिपत्तौ तु साधननिरपक्षत्वाद् विवादः । तथा च बृहस्पतिः ।

> मिथ्योक्तौ तु चतुष्पात् स्यात् प्रत्यवस्कन्दने तथा ।

> प्राङ्न्याये च स विज्ञेयो द्विपात् सम्प्रतिपत्तिषु ॥

अत्र कात्यायनः ।

> पूर्वपक्षो ऽप्य् उत्तरश् च प्रत्याकलितम् एव च ।

> क्रियापादश् च विज्ञेयः चतुष्पात् समुदाहृतः ॥

तत्र व्यवहारमातृकायां याज्ञवल्क्येन “प्रत्यर्थिनो ऽग्रतो लेख्यम्” इति प्रतिज्ञोक्ता । “श्रुतार्थस्योत्तरं लेख्यम्” इत्य् उत्तरम् । “ततो ऽर्थी लेखयेत्” इति प्रत्याकलितम् । अर्थिप्रत्यर्थिनोः प्रतिसाधनम् अस्य वा भवतीति विमर्शः प्रत्याकलितम् उच्यते । “प्रतिज्ञातार्थसाधनम्” इति क्रिया । “तत्सिद्धौ सिद्धिम् आप्नोति” इति तद्व्यवहारफलम् । <u>केचित्</u> प्रत्याकलितं विहाय जयपराजयाव् एवैकपाद इति मन्यन्ते । <u>तद् अयुक्तम्</u>, जयादेर् व्यवहारफलत्वात् सम्प्रतिपत्ताव् अपि विद्यमानत्वात् त्रिपात्प्रसङ्गः । <u>ननु</u> नारदेनान्यथा चतुष्पात्त्वम् उक्तम् ।

> धर्मश् च व्यवहारश् च चरित्रं राजशासनम् ।

> चतुष्पाद् व्यवहारो ऽयम् उत्तरः पूर्वबाधकः ॥ इति ।

<u>मैवम्</u> । “चतुष्पाद् व्यवहारः” चतुष्प्रकारो व्यवहार इत्य् अर्थः । अत एव “उत्तरः पूर्वबाधकः” इत्य् उक्तम् । अथ कात्यायनः सन्धिम् आह ।

> पूर्वोत्तरे तु लिखिते प्रक्रान्ते कार्यनिर्णये ।

> द्वयोः सन्तप्तयोः सन्धिः स्याद् अयःखण्डयोर् इव ॥

> साक्षिसभ्यविकल्पश् च भवेद् यत्रोभयोर् अपि ।

> डोलायमाने कार्ये च तत्र सन्धिः प्रवर्तते ॥

> प्रमाणसमता यत्र भेदः शास्त्रचरितयोः ।

> तत्र राजाज्ञया सन्धिर् उभयोर् अपि शस्यते ॥

बृहस्पतिः ।

> यत्र साशयिको धर्मो व्यवहारश् च पार्थिवे ।

> सन्धिस् तत्र तु कर्तव्यो ऽयसोः सन्तप्तयोर् यथा ॥

> समः सन्धिस् तदा कार्यो विषमस् तु निवर्तते ॥

व्यवहारमातृकाम् उक्त्वा विभज्य पदान्य् आह याज्ञवल्क्यः ।

> अभियोगम् अनिस्तीर्य नैनं प्रत्यभियोजयेत् ।

> अभियुक्तं न चान्येन नोक्तं विप्रकृतिं नयेत् ॥

अभियुक्तो ऽभियोगम् अनिस्तीर्याभियोक्तारं नाभियोजयेत् । अन्येनाभियुक्तं वा नाभियुञ्जीत, युगपद्व्यवहारद्वयासम्भवात् । तथा आवेदनकाले यद् उक्तं तद् विप्रकृतिम् अन्यथाभावं भाषाकाले न नयेत्, अन्यवादिनः पराजयप्रसङ्गात् । तत्र नारदः ।

> पूर्ववादं परित्यज्य यो ऽन्यम् आलम्बते नरः ।

> वादसङ्क्रमणाज् ज्ञेयो हीनवादी स वै नरः ॥

अभियोगम् अनिस्तीर्यापि प्रत्यभियोगम् आह ।

> कुर्यात् प्रत्यभियोगो तु कलहे साहसेषु च ।

“कलहे साहसेषु च” अवश्यम् अभियोगम् अनिस्तीर्यैव प्रत्यभियोगो दातव्यः । अहम् अनेन पूर्वम् आहतः शप्तो वेति । यस्मात् प्रथमप्रवृत्तस्य गुरुतरो दोषः । तथा च नारदः ।

> पूर्वम् आक्षारयेद् यस् तु नियतं स्यात् स दोषभाक् ।

> पश्चाद् यः सो ऽप्य् असत्कारी पूर्वे तु विनयो गुरुः ॥

तत्र प्रत्यभियोगानुगुणो अर्थिवादो दातव्य इत्य् आह नारदः ।

> यस्य वाप्य् अधिका पीडा कार्यं वप्य् अधिकं भवेत् ।

> तस्यार्थिवादो (?) दातव्यो न यः पूर्वं निवेदयेत् ॥

तेन प्रत्यभियोगकर्तुर् एव अर्थिवादः अभियोगवादो दातव्यः, न पूर्वाभियोक्तुः, आधर्यप्रत्यवस्कन्धवच् च तस्याधर्यम् उत्तरं प्रतिज्ञा चेति वक्तव्यम् । उक्तार्थेन तु सोत्तरत्वेन साध्यत्वम् । प्रतिज्ञार्थस्यैव साध्यत्वात् प्रत्यभियोगेन कर्तुर् एवार्थिवादो दातव्यः । अभियोगवादो न पूर्वाभियोक्तुः । आधर्यप्रत्यवस्कन्दनवच् च तस्याधर्यम् उत्तरं प्रतिज्ञा चेति वक्तव्यम् । उत्तरत्वेन साध्यता, प्रतिज्ञातार्थस्यैव साध्यत्वात् । तथा च कात्यायनः ।

> वादिना यद् अभिप्रेतं स्वयं साधयितुं स्फुटम् ।

> तत्साध्यं साधनं येन तत्साध्यं साध्यते ऽखिलम् ॥

अथ प्रतिज्ञा । अथ प्रतिज्ञातं प्रतिज्ञाद्वयम् एकस्मिन् वादे युक्तम् उच्यते । एतद् उभरूपम् उत्तरं प्रतिज्ञा चेति । एतद् बृहस्पतिना स्पष्टम् उक्तम् ।

> अनुक्त्वा कारणं यत्र पक्षं वादी प्रपद्यते ।

> प्रतिपत्तिस् तु सा ज्ञेया कारणं तूत्तरं पृथक् ॥

यदि कारणनिरपेक्षम् अभ्युपगच्छति तदा सम्प्रतिपत्तिः । कारणे पुनर् अभिहिते उत्तरम् अन्यद् उभयरूपं कारणं प्रतिज्ञा चेति कारणस्य साध्यत्वात् प्रतिज्ञातत्वम् अविरुद्धम् । पूर्वविप्रतिज्ञातार्थस्याभ्युपगमे साधनं साध्यत्वापादकत्वात् हेतुत्वम् अपि युक्तम् । तेन प्रत्यभियोगे आधर्ये प्रत्यवस्कन्दने च समानो न्यायः । याज्ञवल्क्यः ।

> निह्नवे भावितो दद्याद् धनं राज्ञे च तत्समम् ।

> मिथ्याभियोगी द्विगुणम् अभियोगाद् धनं वहेत् ॥

यद् अनेन लिखितं मिथ्येति निह्नवे लेख्यादिभिः पूर्ववादिना भावितो दद्यात् । धनं तत्समं दण्डरूपेण राज्ञे ऽपि । अथ भावयितुं न शक्नोति, तदा मिथ्याभियोगी द्विगुणं दण्डं राज्ञे दद्याद् इति । याज्ञवल्क्यः ।

> निह्नुते लिखितं नैकम् एकदेशविभावितः ।

> दाप्यः सर्वं नृपेणार्थं न ग्राह्यस् त्व् अनिवेदितः ॥

नैकम् अनेकं सुवर्णरजतवस्त्रादिकम्, लिखितम् अभियुक्तम्, प्रत्यर्थी यदि सर्वम् एव निह्नुते अवजाजीते, तदार्थिना एकदेशभूतहिरण्यादिकम् अन्यद् वा साक्ष्यादिभिः प्रत्यर्थी भावितो ऽङ्गीकारितस् तदा सर्वं पूर्वलिखितम् अर्थिने नृपेण दाप्यः । पूर्वं भाषाकाले अर्थिना अनिवेदितः पश्चात् पूर्वं मया विस्मृत इति भाषाकाले निवेद्यमानो ऽर्थो न ग्राह्यः । तथा च नारदः ।

> अनेकार्थाभियुक्तेन सर्वार्थव्यपलापिना ।

> विभावितैकदेशेन देयं यद् अभियुज्यते ॥

बृहस्पतिः ।

> सर्वापलापं यः कृत्वा तथो ऽल्पम् अपि संवदेत् ।

> सर्वम् एव तु दाप्यः स्याद् अभियुक्तो बृहस्पतिः ॥

यत् तु कात्यायनवचनम्,

> अनेकार्थाभियोगे तु यावत् संसाधयेद् धनी ।

> साक्षिभिस् तावद् एवासौ लभते सास्हितं धनम् ॥ 

इति, तत् पुत्रादिदेयपित्राद्यृणविषयम्,

> पुत्रपौत्रैर् ऋणं देयं निह्नवे साक्षिभावितम् ।

इति वचनात् । यद् अपीदं कात्यायनवचनम्,

> ऋणादिषु विवादेषु स्थिरप्रायेषु निश्चितम् ।

> ऊने वाप्य् अधिके वार्थे प्रोक्ते साध्यं न सिद्ध्यति ॥

इति, तत् सर्वार्थसाधनतयोपन्यस्तैः साक्ष्यादिभिर् एकदेशाभिधाने अधिकाभिधाने वा साध्यं न सिद्ध्यतीति निश्चितम् इति सम्बन्धः । साहसादौ तु, सकलसाध्यसाधनतयोद्दिष्टैः साक्षिभिर् एकदेशे ऽपि साधिते कृत्स्नं साध्यं सिद्धं भवत्य् एवेति । कात्यायनः ।

> साध्यार्थो ऽंशे ऽपि गदिते साक्षिभिः सकलं भवेत् ।

> स्त्रीसङ्गे साहसे चौर्ये यत् साध्यं परिकीर्तितम् ॥

याज्ञवल्क्यः ।

> सर्वेष्व् अर्थविवादेषु बलवत्य् उत्तरा क्रिया ।

> आधौ प्रतिग्रहे क्रीते पूर्वा तु बलवत्तरा ॥

क्रियत इति क्रिया कार्यम् । ऋणादिषु “सर्वेष्व् अर्थविवादेशु” उत्तरं बलवत् । उदाहरणं तु – कश्चिच् छतं मत्तो गृहीतम् इति ग्रहणं साधयति, अन्यस् तु प्रतिप्रदानं साधयति, उत्तरं प्रतिपादनं बलवद् इति तत्साधनात् तद्वादी जयी भवति । पूर्वकार्ये सिद्धे ऽपि तद्वादी पराजितो भवति । आध्यादिक्षेत्रेषु एकम् एव क्षेत्रम् एकस्याधिं कृत्वा पुनर् अप्य् अन्यस्य करोति चेत्, पूर्वस्यैव तद् भवति नोत्तरस्येति ।

> साक्षिषूभयतः सत्सु साक्षिणः पूर्ववादिनः ।

> पूर्वपक्षे ऽधरीभूते भवन्त्य् उत्तरवादिनः ॥

तत्रैकस्मात् पुरुषात् एतत् क्षेत्रं प्रतिग्रहेण लब्धम् इत्य् एको वक्ति । अन्यो ऽपि तथैव । उभयत्र साक्षिसद्भावे ऽपि तत्र पूर्ववादिनः साक्षिणो भवन्ति । तत्र पूर्वपक्षो यद्य् अधरीकृतः सत्यम् एतस्यैव पूर्वं दत्तम्, किं तु एतस्यैव हस्तात् क्रयेण राज्ञा गृहीत्वा मह्यं दत्तम् इत्य् उक्ते, भवन्त्य् उत्तरवादिनो ऽपि साक्षिणः ।

> अथ वादिप्रतिवादिनोर् दुष्टलक्षणान्य् उच्यन्ते । तत्र नारदः ।

> आकारैर् इङ्गितैर् गत्या चेष्टया भाषणेन च ।

> नेत्रवक्त्रविकारैश् च गृह्यते ऽन्तर्गतं मनः ॥

> कम्पः स्वेदो ऽथ वैवर्ण्यम् ओष्ठशोषाभिमर्शने ।

> भूलेखनं स्थानहानिः तिर्यग् ऊर्ध्वं निरीक्षणम् ॥

> स्वरभेदश् च दुष्टस्य चिह्नान्य् आहुर् मनीषिणः ॥

याज्ञवल्क्यः ।

> देशाद् देशान्तरं याति स्रक्क्णी परिलेढि च ।

> ललाटं स्विद्यते चास्य मुखं वैवर्ण्यम् एति च ॥

> परिशुष्यत्स्खलद्वाक्यो विरुद्धं बहु भाषते ।

> वाक्चक्षुः पूजयति नो तथोष्ठौ निर्भुजत्य् अपि ॥

> स्वभावाद् विकृतिं गच्छेत् मनोवाक्कायकर्मभिः ।

> अभियोगे तथा साक्ष्ये दुष्टः स परिकीर्तितः ॥

आसन्नपराजयमनस्कस्य बलाद् एतानि चिह्नानि भवन्तीत्य् अभिप्रायः । नारदः ।

> सापदेशं हरन् कालम् अब्रुवंश् चामि (?) संसदि ।

> उक्त्वा वाचो विब्रुवंश् च हीयमानस्य लक्षणम् ॥

मनुः ।

> अदेश्यं यश् च दिशति निर्दिश्यापह्नुते च यः ।

> यश् चाधरोत्तरान् अर्थान् विहीनान् नावबुध्यते ॥

> अपदिश्यापदेश्यं च पुनर् यस् त्व् अपधावति ।

> सम्यक्प्रणिहितं चार्थं पृष्टः सन् नाभिनन्दति ॥

> ब्रूहीत्य् उक्तश् च न ब्रूयात् उक्तं च न विभावयेत् ।

> न च पूर्वापरं विद्यात् तस्माद् अर्थात् स हीयते ॥

> सन्ति ज्ञातार इत्य् उक्त्वा दिशेत्य् उक्तो दिशेन् न यः ।

> धर्मस्थः कारणैर् एतैः हीनं तम् अपि निर्दिशेत् ॥

> अभियोक्ता न चेत् ब्रूयाद् वध्यो दण्ड्यश् च धर्मतः ।

> न चेत् त्रिपक्षात् तद् ब्रूयात् धर्मं प्रति पराजितः ॥

बृहस्पतिः ।

> साक्षिणस् तु समुद्दिश्य यस् तु तान् न विभावयेत् ।

> त्रिंशद्रात्रात् त्रिपक्षाद् वा तस्य हानिः प्रजायते ॥

कात्यायनः ।

> सारभूतं पदं मुक्त्वा ह्य् असाराणि बहून्य् अपि ।

> संसाधयेत् क्रियायां तु तां जह्यात् सारवर्जिताम् ॥

नारदः ।

> निर्णीते व्यवहारे तु प्रमाणं निष्फलं भवेत् ।

> लिखितं साक्षिणो वापि पूर्वम् आवेदितं न चेत् ॥

> यथा पक्वेषु धान्येषु निष्फलाः प्रावृषो गुणाः ।

> निर्णीतव्यवहाराणां प्रमाणम् अफलं तथा ॥

**[इति वादिप्रतिवादिनोर् दुष्टलक्षणाइ]**

**अथ क्रियापादः**

अत्र बृहस्पतिः ।

> द्विप्रकारा क्रिया प्रोक्ता मानुषी दैविकी तथा ।

> एकैकानेकधा भिन्ना ऋषिभिस् तत्त्ववेदिभिः ॥

> साक्षिलेख्यानुमानं च मानुषी त्रिविधा स्मृता ।

> धटाध्या धर्मजान्ता च दैवी नवविधा क्रिया ॥

> साक्षी द्वादशभेदश् च लिखितं दशधा स्मृतम् ।

> अनुमानं तु द्विविधं दैविकी नवधा क्रिया ॥

अनुमानं तु दिविधम् इत्य् अर्थापत्त्यनुमानयोर् ग्रहणम् । तथा हि – भुक्तिः कैश्चिद् विशेषणैर् विशिष्टा स्वत्वहेतुः । सा तु क्रयसाक्षिलेख्यादिकम् अव्यभिचाराद् अनुमापयति । अनुपपद्यमाना वा कल्पयतीत्य् अनुमानं द्विविधम् इति भुक्तेर् एवोक्ता । तत्र कात्यायनः ।

> साक्षिणो लिखितं भुक्तिः प्रमाणं त्रिविधं विदुः ।

> लिङ्गोद्देशस् तु युक्तिस् तु द्विया ह्य् अग्निविषादयः ॥

> ऋणे लेख्यं साक्षिणो वा युक्तिलेशादयो ऽपि वा ।

> दैविकी वा क्रिया प्रोक्ता प्रजानां हितकाम्यया ॥

“दैविकी वा” इति न पूर्वैस् तुल्यविकल्पः । किं तु पूर्वप्रमाणाभाव एव । तथा च याज्ञवल्क्यः ।

> प्रमाणं लिखितं भुक्तिः साक्षिणश् चेति कीर्तितम् ।

> एषाम् अन्यतमाभावे दिव्यान्यतमम् उच्यते ॥

तथा च नारद-बृहस्पती ।

> दिवा कृते कार्यविधौ ग्रामेषु नगरेषु च ।

> सम्भवे साक्षिणां चैव न दिव्या भवति क्रिया ॥

अत्र कात्यायनः ।

> क्रिया न दैविकी प्रोक्ता विद्यमानेषु साक्षिषु ।

> लेख्ये च सति वादेषु न स्याद् दिव्यं न साक्षिणः ॥

तथा च व्यासः ।

> सम्भवे साक्षिणां प्राज्ञो दैविकीं वर्जयेत् क्रियाम् ।

> सम्भवे तु प्रयुञ्जानो दैविकीं हीयते ध्रुवम् ॥

तत्र विशेषम् आह कात्यायनः ।

> यद्य् एको मानुषीं ब्रूयाद् अन्यो ब्रूयात् तु दैविकीम् ।

> मानुषीं तत्र गृह्णीयान् न तु दैवीं क्रियां नृपः ॥

धर्माधिकारिणां प्राप्तयोर् वादिप्रतिवादिनोर् एको मानुषीं क्रियाम् अवलम्बते, अपरस् तु दैवीम् । तत्र मानुष्य् एव ग्राह्येति नियम्यते । तथा ।

> यद्य् एकदेशव्याप्तापि क्रिया विद्येत मानुषी ।

> सा ग्राह्या न तु पूर्णापि दैविकी वदतां नृणाम् ॥

यत्रापि कृत्स्नेन दैवसम्भवः, एकदेशे मानुषसम्भवः, तत्रापि न दैवम् आश्रयणीयम् । उदाहरणं तु – रूपकशतम् वृद्ध्या मत्तो गृहीत्वा यच्यमानो न प्रयच्छतीत्य् अभियोगापह्नवे उत्तरवादिना कृते, ग्रहणे साक्षिणः सन्ति, न सङ्ख्यायाम्, वृद्धिविशेषे वा, तत्र न दिव्येन वृद्धिसङ्ख्ययोः साधनम्, नापि निह्नववादिनः कृत्स्ने दिव्यनिवेशः, एकदेशविभावितन्यायेनापि स्वरूपे साक्षिभिर् भाविने सङ्ख्यावृद्धिविशेषसिद्धेः न दिव्यस्यावकाशः । यत् तु,

> गूढसाहसिकानां तु प्राप्तं दिव्यैः परीक्षणम् ।

> युक्तिलेशेङ्गिताकारवाक्चक्षुश्चेष्टितैर् नृणाम् ॥

इति, तद् अपि मानुषासम्भवे नियमपरम् । तस्मात् सर्वत्र मानुषासम्भवे दिव्येन निर्णय इति । 

> लेख्यसाक्षिभुक्तिदिव्यादीनां व्यवस्थापकानि वचनान्य् उच्यन्ते । तत्र बृहस्पतिः ।

> वाक्पारुष्ये च भूमौ च दिव्यं तु परिवर्जयेत् ।

> विक्रयादानसम्बन्धे क्रीत्वा धनम् इच्छन्ति ॥

> द्यूते समाह्वये चैव विवादे समुपस्थिते ।

> साक्षिणः साधनं प्रोक्तं न दिव्यं न च लेख्यकम् ॥

> पूगश्रेणिगणादीनां या स्थितिः परिकीर्तिता ।

> तस्यास् तु साधनं लेख्यं न दिव्यं न च साक्षिणः ॥

> द्वारमार्गक्रियाभोगजलवाहादिके तथा ।

> भुक्तिर् एव तु गुर्वी स्यान् न लेख्यं न च साक्षिणः ॥

अत्र व्यासः ।

> रहःकृतं प्रकाशं च द्विविधं कार्यम् उच्यते ।

> प्रकाशं साक्षिभिर् भाव्यं दैविकेन रहःकृतम् ॥ इति ।

स्मृत्यन्तरे ।

> वाक्पारुष्ये महीवादे निषिद्धा दैविकी क्रिया ।

> प्रदातव्या प्रयत्नेन साहसेषु चतुर्ष्व् अपि ॥ इति ।

मनुष्यमारणचौर्यपरदारगमनवाग्दण्डपारुष्याणीति चतुर्विधानि साहसानि,

> मानुष्यमारणं चौर्यं परदाराभिमर्शनम् ।

> पारुष्यम् उभयं चेति साहसं स्याच् चतुर्विधम् ॥

इति कात्यायनवचनाद् इति । तथा ।

> यदा साक्षी न विद्येत विवादे वदतां नृणाम् ।

> तदा दिव्यैः परीक्षेत शपथैश् च पृथग्विधैः ॥

> स्त्रीणां शीलाभियोगे च स्तेयसाहसयोर् अपि ।

> एवंविधो विधिर् दृष्टः सर्वार्थापह्नवेषु च ॥

> गूढसाहसिकानां तु प्राप्तं दिव्यैः परीक्षणम् ।

> युक्तिलेशेङ्गिताकारवाक्चक्षुश्चेष्टितैर् नृणाम् ॥

तथान्यत्र ।

> मणिमुक्ताप्रवालानां कूटकृन् न्यासहारकः ।

> हिंसको ऽन्याङ्गनासेवी परीक्ष्यः शपथैः सदा ॥

> महापापाभियोगेषु निक्षेपहरणे तथा ।

> दिव्यैः कार्यं परीक्षेत राजा सत्स्व् अपि साक्षिषु ॥

> समत्वं साक्षिणां यत्र दिव्यैस् तत्र विशोधयेत् ।

> प्राणान्तिकविवादेषु विद्यमानेषु साक्षिषु ॥

> दिव्यम् आलम्बते वादी पृच्छेत् तत्र न साक्षिणः ।

> लिखिते साक्षिवादे च सन्देहो जायते यदा ॥

> अनुमाने च सम्भ्रान्ते तदा दिव्यं न योजयेत् ।

इति बृहस्पतिवचनात् ।

> लिखिते शिथिलीभूते साक्षिणां च पराहतौ ।

> युक्त्यभावे च दिव्यं स्यात् कारणत्रयम् अस्ति चेत् ॥

इति कात्यायनवचनाच् च ।

> एषाम् अन्यतमाभावे दिव्यान्यतमम् उच्यते ।

इति याज्ञवल्क्यवचनाच् च । लिखितभुक्तिसाक्षिलेख्येष्व् असत्स्व् एव द्वियं देयम् । अन्यथा, निरालम्बनवादप्रसङ्गाद् इति स्मृतेः, धारेश्वर-उद्योतन-कृष्णादयो मन्यन्ते, अप्रकाशविवादेषु दिव्याभावप्रसङ्गात् । तथा हि,

> लिखितादिक्रिया वा स्याच् छपथं दिव्यम् एव वा ।

> सर्वेषु च विवादेषु योजयेद् दिव्यम् एव वा ॥

इति प्राजापत्यवचनविरोधात् । 

> एषाम् अन्यतमाभावे दिव्यान्यतमम् उच्यते ।

इति याज्ञवल्क्यवचनविरोधाच् च । अतः सर्वार्थविवादेषु साक्ष्यादीनां सम्भवे ऽपि तैर् निर्णयाभावे तेषाम् असम्भवे च दिव्यं युक्तम् एव । <u>ननु</u> कथं सर्वत्र दिव्यप्राप्तिः,

> स्थावरेषु विवादेषु दिव्यानि परिवर्जयेत् ।

इति, तथा,

> पारुष्ये च महीवादे निषिद्धा दैविकी क्रिया ।

इति, तथा,

> द्यूते समाह्वये चैव विवादे समुपस्थिते ।

> साक्षिणः साधनं प्रोक्तं न दिव्यं न च लेख्यकम् ॥

इति, तथा,

> पूगश्रेणिगणादीनां या स्थितिः परिकीर्तिता ।

> तस्यास् तु साधनं लेख्यं न दिव्यं न च साक्षिणः ॥

इत्य् एवमादिभिर् वचनैर् विवादविशेषेषु प्रमाणविशेषनियमात् । <u>उच्यते</u> — एवमादिवचनानि विवादविशेषेषु लेख्यादिप्रमाणाविशेषप्राबल्यपराणि, न पुनर् दिव्यादिप्रमाणान्तरनिषेधपराणि । तथात्वे सर्वत्र प्रमाणानां प्रापकवचनविरोधात् । अतः प्रमाणान्तरसम्भवे महीवादे न दिव्यम् । तथा द्यूते समाह्वये चैव साक्षिसम्भवे न दिव्यम्, नापि लेख्यम् । तथा ऋणादिवादेषु लेख्यसम्भवे “न दिव्यं न च साक्षिणः” इति नियमः । विवादान्तरेषु पराजितस्य दण्डद्वैगुण्यादिपणं कृत्वा प्रमाणन्तरावलम्बनं युक्तम् । महीवादादिषु पराजितस्य दण्डद्वैगुण्यकल्पनयापि न दिव्यादिकल्पनम् इत्य् अविरोधः ॥

**इति श्रीमद्वरदराजीये व्यवहारनिर्णये **

**व्यवहारमातृकाकाण्डं समाप्तम्**

## मानुष-प्रमाण-काण्डम्

**अथ प्रमाणान्य् उच्यन्ते**

तत्र मानुषं प्रमाणं त्रिविधं लेख्यभुक्तिसाक्षिरूपेण,

> साक्षिलेख्यानुमानं च मानुषी त्रिविधा स्मृता ।

इति बृहस्पतिवचनात् । तथा –

> षाण्मासिके ऽपि समये भ्रान्तिः सञ्जायते यतः ।

> यत्राक्षराणि स्पष्टानि पत्रारूढान्य् अतः पुरा ॥

> देशाचारयुतं वर्षमासपक्षाह्वृद्धिमत् ।

> ऋणिसाक्षिलेखकानां हस्ताङ्कं लेख्यम् उच्यते ॥

तत्र लेख्यम् – निरव्द्यकर्तृलेखकसाक्षिहस्तलिप्यक्षरानुमितैः शब्दैः वाकर्थम् अवगमयतीति शाब्दं प्रमाणम् । तत्रान्यहस्तलिखितस्य साक्षिबहुत्वापेक्षा लेखकापेक्षा, कर्त्रपेक्षा च, लिखितसामग्रीशास्त्रनियमसिद्धा । स्वहस्तलिखितस्य लेखकसाक्ष्यनपेक्षा च शास्त्रनियमसिद्धा । शाक्षिणश् च शास्त्रोक्तनियमा स्वप्रत्यक्षादिप्रमाणमूलैः शब्दैर् अर्थम् अवगमयन्तीति शाब्देअम् एव प्रमाणम् । शास्त्रेण त्र्यवराः साधव इत्यादिनियमश् च ज्ञानप्रकारदर्शनपरः । 

अथ भुक्तिर् उच्यते – भुक्तिश् च पञ्चविधविशेषणविशिष्टा । स्वत्वहेतुभूतक्रयाद्यनुमानलिङ्गाकल्पकं वा ततश् च युक्तिलेशादिवद् भुक्तिर् अनुमानम् अर्थापत्तिर् वा, प्रमाणम् इत्य् अभिप्रायः । तत्र विशेषम् आह नारदः ।

> लिखितं बलवन् नित्यं जीवन्तस् त्व् एव साक्षिणः ।

> कालातिहरणाद् भुक्तिर् इति शास्त्रेषु निश्चयः ॥

निरवद्यस्य लेख्यस्य सर्वदा बलवत्त्वम् । जीवदवस्थायाम् एव साक्षिणो बलवत्त्वम् । चिरकाले ऽतीते भुक्तेश् च बलवत्त्वम् । तत्र प्रजापतिः ।

> राजकीयं जानपदं द्विविधं लिखितं स्मृतम् ।

> शासनं राजदत्तादौ चीरकं स्याद् ऋणादिषि ॥

> राज्ञा दत्ते कृतं लेख्यं राजशासनम् उच्यते ॥

ऋणादिषु विवादेषु जानपदं लेख्यं चीरकम् इत्य् उच्यते । तत्र राजशासनस्य लक्षणम् आह ।

> राज्ञा स्वहस्तचिह्नेन सन्धिविग्रहलेखकैः ।

> लिखितं राजनामाङ्कं मुद्रितं राजमुद्रया ॥

> समामासतदर्धाहोनामजात्यादिचिहिनितम् ।

> स्पष्टवर्णक्रमोपेतम् अविलुप्तक्रमाक्षरम् ॥

> राजशासनम् एतत् स्याद् उत्तमं सर्वलेख्यतः ।

तत्र व्यासः ।

> राज्ञा तु स्वयम् आदिष्टः सन्धिविग्रहलेखकः ।

> ताम्रपट्टे पटे वापि प्रलिखेद् राजशासनम् ॥

> चीरकं नाम लिखितं प्रधानैः पौरलेखकैः ।

> अर्थिप्रत्यर्थिमध्यस्थसमामासादिसंयुतम् ॥

राजस्थाने नियुक्तकायस्थादिकृतं तदध्यक्षकरचिह्नितम् राजहस्तमुद्रया मुद्रितं राजलेख्यम् इत्य् उच्यते । स्थानलेख्यं तु ग्रामजपदादिष्व् अधिकृतकायस्थकृतं तदध्यक्षकरचिह्नितं चीरितम् इत्य् उच्यते । अत्र विशेषम् आह बृहस्पतिः ।

> राजलेख्यं स्थानकृतं स्वहस्तलिखितं तथा ।

> लेख्यं तु त्रिविधं प्रोक्तं भिन्नं तद् दशधा पुनः ॥

> दानलेख्यं भागलेख्यं सीमालेख्यं तथैव च ।

> क्रयलेख्यं दासलेख्यम् आधिलेख्यं ततः परम् ॥

> संविदुद्दामलिख्यं च जयपत्रकम् एव च ।

> सन्धिपत्रं तथैवैतत् क्रियाभेदाद् अनेकधा ॥

> भूमिं दत्वा तु यत् पत्रं कुर्याच् चन्द्रार्ककालिकम् ॥

इत्य् उद्देशेः ।

**अथ लक्षणम्** ।

> अनाच्छेद्यम् अनाहार्यं दानलेख्यं तु तत् स्मृतम् ।

> विभागपत्रम् इत्य् एतद् भागानां निर्णयं कृतम् ॥

> सीमाविवादे निर्णीते सीमापत्रम् इति स्मृतम् ।

> गृहक्षेत्रादिकं क्रीत्वा तुल्यमूलाक्षराण्वितम् ॥

> पत्रं कारयते यत् तु क्रयलेख्यं तद् उच्यते ।

> आध्यर्थम् आधिलेख्यं स्याद् दासार्थं दासपत्रकम् ॥

> समीहितार्थसिद्ध्यर्थं ग्रामश्रेणिगणादिभिः ।

> शास्त्राविरोधि धर्मार्थे कृतं संवित्तिपत्र्कम् ॥

> धनं गृहीत्वा वृद्ध्यर्थं स्वयं कुर्याच् च कारयेत् ।

> उद्दामपत्रं तत् प्रोक्तम् ऋणलेख्यं मनीषिभिः ॥

जयपत्रलक्षणम् आह कात्यायनः ।

> यथोपन्यस्तसाध्यार्थसंयुक्तं सोत्तरक्रियम् ।

> सावधारणकं चैव मुद्रितं राजमुद्रया ॥

> सभासन्यस्तचिह्नं च वादिप्रत्यर्थिसंयुतम् ।

> प्राड्विवाकादिहस्ताङ्कं जयपत्रकम् इष्यते ॥

सन्धिस्थलेख्यलक्षणम् आह वृद्धवसिष्ठः ।

> अर्थिप्रत्यर्थिवाक्यानि प्रतिज्ञा साक्षिवाक् तथा ।

> निर्णयश् च तथा तस्य यथा चावधृतं स्वयम् ॥

> एतद् यथाक्षरं लेख्यं यथापूर्वं निवेशितम् ।

> चतुर्ष्व् अपि विवादेषु जयिने जयपत्रकम् ॥

कुलादिभिर् निर्णये जयपत्राभावान् निर्णयपत्रं तत्र कार्यम्, प्रत्तपत्रम् इति यावत् । तथा च कात्यायनः ।

> देशाचार(आ)विरुद्धं (?) यद् व्यक्ताधिकृतलक्षणम् ।

> तत् प्रमाणं स्मृतं लेख्यम् अविलुप्तक्रमाक्षरम् ॥

> सभासदश् च ये तत्र स्मृतिशास्त्रविदस् तथा ।

> यथालेख्यविदस् तद्वत् स्वहस्तं तत्र दापयेत् ॥

> अभियोक्ताभियुक्तानां वचनं प्राङ्निवेशयेत् ।

> सभ्यानां प्राड्विवाकस्य कुलानां वा ततः परम् ॥

> निश्चयं स्मृतिशास्त्राणां मतं तत्रैव लेखयेत् ।

> सन्धौ कृते तु यत् पत्रं सन्धिलेख्यं तद् उच्यते ॥

**अथ करलेख्यम्**

तत्र कात्यायनः ।

> देशाचारस्थितियुतं करलेख्यादिकं स्मृतम् ।

> समामासादिहीनं तु प्रमाणं तद् भवेत् पुनः ॥

अत्र विशेषम् आह याज्ञवल्क्यः ।

> यः कश्चिद् अर्थो निष्णातः स्वरुच्या तु परस्परम् ।

> लेख्यं तु साक्षिमत् कार्यं तस्मिन् धनिकपूर्वकम् ॥

> समामासतदर्धाहोनामजातिस्वगोत्रकम् ।

> सब्रह्मचारिकात्मीयपितृनामादिचिह्नितम् ॥

> समाप्ते ऽर्थे ऋणी नाम स्वहस्तेन निवेशयेत् ।

> मतं मे ऽमुकपुत्रस्य यद् अत्रोपरि लेखितम् ॥

> उभयाभ्यर्थितेनैतन् मया ह्य् अमुकसूनुना ।

> लिखितं ह्य् अमुकेनेति लेखकस् त्व् अन्ततो लिखेत् ॥

> विनापि साक्षिभिर् लेख्यं स्वहस्तलिखितं तु यत् ।

> तत् प्रमाणं स्मृतं सर्वं बलोपधिकृताद् ऋते ॥

> ऋणं लेख्यकृतं देयं पुरुषैस् त्रिभिर् एव तु ।

तथा ।

> साक्षिणश् च स्वहस्तेन पितृनामादिपूर्वकम् ।

> अत्राहम् अमुकः साक्षी लिखेयुर् इति ते समाः ॥

> अलिपिज्ञ ऋणी यः स्याल् लेखयेत् स्वमतं तु सः ।

> साक्षी वा साक्षिणान्येन सर्वसाक्षिसमीमतः (?) ॥

समाप्ते लेख्ये ऋणी स्वहस्तेन स्वनामलिप्तां लिपिं कुर्यात् । तदनन्तरं लेखकः, तदनन्तरं साक्षिणः । अलिपिज्ञानाम् एतेषां स्वमतम् अन्येन लेखनीयम् । तत्र स्वहस्तलिखितं लेख्यं साक्षिभिर् विनापि प्रमाणम् । अलिपिज्ञेनान्येन लिखितं साक्षिमद् एव प्रमाणम् ।

> स्थावरे प्रक्रियाधाने विभागे दाय एव च ।

> प्रतिग्रहे च क्रीते च नालेख्या सिद्ध्यति क्रिया ॥

इति यद् इदं कात्यायनीयवचनम्, तल् लेख्यप्राधान्यपरम्, न त्व् अन्यनिवृत्तिपरम्, तथात्वे वचनान्तरविरोधात् । अत्रायम् अर्थः । उक्तेषु लेख्यविशेषणेषु यस्य यत्र दृष्टार्थत्वं तत्र तद् आदरणीयम् । नेतरत्, अदृष्टार्थत्वप्रसङ्गात् ।

**अथ पुनर्लेख्यम्**

अत्र याज्ञवल्क्यः ।

> देशान्तरस्थे दुर्लेख्ये नष्टोन्मृष्टे हृते तथा ।

> भिन्ने दग्धे तथा छिन्ने लेख्यम् अन्यत् तु कारयेत् ॥

पूर्वकृते लेख्ये व्यवहाराक्षमे अन्यत् लेख्यं कारयेद् इत्य् अर्थः । व्यासः ।

> अप्रकाशाद् धि स्वकृतात् साक्षिमल्लेख्यकान्वितम् ।

> स्वहस्तचिह्नितं लेख्यं श्रेष्ठम् अन्येन लेखितम् ॥

कात्यायनः ।

> दर्शितं प्रतिकालं यच् छ्रावितं स्मारितं तथा ।

> लेख्यं सिद्ध्यति सर्वत्र मृतेष्व् अपि हि साक्षिषु ॥

बृहस्पतिः ।

> न जातु हीयते लेख्यं साक्षिभिः शपथेन वा ।

> अदर्शनाद् अश्रवणाद् धानिं प्राप्नोत्य् उपेक्षया ॥

> लेख्यं त्रिंशत्समातीतम् अदृष्टाश्रावितं च यत् ।

> न लेख्यं सिद्धिम् आप्नोति तिष्ठत्स्व् अपि हि साक्षिषु ॥

लेख्यस्य असिद्धहेतून् आह व्यासः ।

> अश्रुतार्थम् अदृष्टार्थं व्यवहाराथम् आगतम् ।

> न लेख्यं सिद्धिम् आप्नोति जीवत्स्व् अपि हि साक्षिषु ॥

अन्यत्रापि ।

> आधातरि तिरोभूतम् आविभूतं मृते सति ।

> अनात्तवित्तं तल् लेख्यं प्रतिदत्तम् अथापि वा ॥

व्यासः ।

> स्वहस्तैककृताज् जानपदं तस्मात् तु शासनम् ।

> प्रमाणतरम् इष्टं हि व्यवहारार्थम् आगतम् ॥

तथान्यत्र ।

> देशाध्यक्षादिना लेख्यं यत्र जानपदं कृतम् ।

> समकालं पश्चिमं वा तस्माज् जानपदं शुभम् ॥

लेखकसाक्षिणाम् अत्यये तल्लिखितैः इतराक्षरैः संशयनिरासम् आह बृहस्पतिः ।

> अथ पञ्चत्वम् आपन्नो लेखकः साक्षिभिः सह ।

> तत् स्वहस्तादिभिस् तेषां विशुध्येत न संशयः ॥

> लेख्ये संशयम् आपन्ने साक्षिलेखककर्तृभिः ।

> दुष्टेषु तेषु तद्धस्तकृतपूर्वाक्षरादिभिः ॥

> यथालाभोपपन्नैस् तैर् निर्णयं कारयेन् नृपः ॥

नारदः ।

> अश्रुतार्थम् अदृष्टार्थं व्यवहारार्थम् आगतम् ।

> न लेख्यं सिद्धिम् आप्नोति जीवत्स्व् अपि हि साक्षिषु ॥

> ऋणिनो हस्तसन्देहे जीवतो वा मृतस्य वा ।

> तत् स्वहस्तकृतैर् अन्यैः पत्रैस् तल्लेख्यनिर्णयः ॥

याज्ञवल्क्यः ।

> सन्दिग्धलेख्यशुद्धिः स्यात् स्वहस्तलिखितादिभिः ।

> युक्तिप्राप्तिक्रियाचिह्नसम्बन्धागमहेतुभिः ॥

सन्दिग्धे लेख्ये अन्यस् तद्धतलिखितैः शुद्धिः । आदिशब्दात् साक्षिलेखकहस्तलिखितान्तरसंवादाच् छुद्धिः । युक्त्वा प्राप्तिः युक्तिप्राप्तिः । देशकालपुरुषाणां द्रव्येण सह सम्बन्धप्राप्तिः । अस्मिन् देशे अस्मिन् काले अस्य पुरुषस्य इदं द्रव्यं घटत इति युक्तिप्राप्तिः । क्रिया तत्क्रिया तत्साक्ष्युपन्यासः । चिह्नम् असाधारणस्वस्वीकाराद् इति । सम्बन्धः अर्थिप्रत्यर्थिनोः पूर्वम् अपि परस्परविश्वासेन दानग्रहणादिसम्बन्धः । आगमः अस्यैतावतो ऽर्थस्य सम्भावितः प्राप्त्युपायः । एत एव हेतवः । एभिर् लेख्यशुद्धिर् इति । लेख्यपरीक्षाम् आह कात्यायनः ।

> दृष्टे पत्रे स्फुटं दोषं नोक्तवान् ऋणिको यदि ।

> ततो विंशतिवर्षातिक्रान्तं पत्रं स्थिरं भवेत् ॥

> शक्तस्य सन्निधाव् अर्थो यस्य लेख्येन भुज्यते ।

> वर्षाणि विंशतिर् यावत् तत् पत्रं दोषवर्जितम् ॥

> स्त्रीबालार्तालिपिज्ञानां वञ्चयन्ति स्वबान्धवाः ।

> लेख्यं कृत्वा स्वनामाङ्कं ज्ञेयं युक्त्यागमादिभिः ॥

व्यासः ।

> यत्रान्यस्य कृतं लेख्यम् अन्यहस्ते प्रदृश्यते ।

> अवश्यं तत्र कर्तव्यं पत्रस्यागमनं ततः ॥

प्रजापतिः ।

> यन्नामगोत्रैस् तुल्यं तु लेख्यकं हि क्वचिद् भवेत् ।

> अगृहीते धने तत्र कार्यो दिव्येन निर्णयः ॥

नारदः ।

> दर्पणस्थं यथाबिम्बम् असत् सद् इव दृश्यते ।

> तथा लेख्यस्य बिम्बानि कुर्वन्ति कुशला नराः ॥

> लेख्याकारेण लिखितं साक्ष्याकारेण साक्षिणः ।

> असत्याः सत्यसङ्काशाः सत्याश् चासत्यदर्शिनः ॥

> दृश्यन्ते विविधा भावास् तस्माद् युक्तं परीक्षणम् ।

बृहस्पतिः ।

> पुरुषाः सन्ति लोभाद् ये कार्यं प्रब्रूयुर् अन्यथा ।

> सन्ति चान्ये दुरात्मानः कूटलेख्यकृतो नराः ।

> अतः परीक्ष्यम् उभयम् एतद् राज्ञा विशेषतः ॥

व्यासः ।

> लेख्य आलेख्यवत् केचिल् लिखन्ति कुशला नराः ।

> तस्मान् न लेख्यसामर्थ्यात् सिद्धिर् ऐकान्तिकी मता ॥

> जडमूकान्धबालस्त्रीगणवृद्धार्तभीरुभिः ।

कात्यायनः ।

> साक्षिदोषाद् भवेद् दुष्टं पत्रं वा लेखकः स्वयम् ।

> धनिकस्योपधादोषात् तथा च ऋणिकस्य वा ॥

> जडमूकान्धबालाज्ञक्रुद्धरोगार्थभीरुभिः ।

> अस्वतन्त्रोपधादुष्टैः कृतं लेख्यं न सिद्ध्यति ॥

> समामासादिहीनं च देशाचारविरोधि च ।

> लुप्तक्रमवर्णं च शृङ्गहीनं च दुष्यति ॥

बृहस्पतिः ।

> दूषितो गर्हितः साक्षी यत्रैको विनिवेशितः ।

> कूटलेख्यं तु तत् प्राहुः लेखको वापि तद्विधः ॥

> स्थानभ्रष्टाश् च मलिनाः सन्दिग्धा लक्षणच्युताः ।

> यत्रैवं सुस्थिता वर्णा लेख्यं दुष्टं तु तद् भवेत् ॥

> यद् उज्वलं चिरकृतं मलिनं स्वल्पकालिकम् ।

> भग्नोन्मृष्टाक्षरयुतं लेख्यं कूटत्वम् आप्नुयात् ॥

> एकम् एव भवेल् लेख्यम् एकस्यार्थस्य सिद्धये ।

> अनेकेषु तु लेख्येषु दोषम् उत्पदयेद् अपि ॥

> देशाचारविरुद्धं यत् सन्दिग्धं क्रमवर्जितम् ।

> कृतम् अस्वामिना यच् च साध्यहीनं च दुष्यति ॥

कात्यायनः ।

> साक्षिलेखककर्तारः कूटतां यान्ति ते यथा ।

> तथा दोषाः प्रयोक्ताव्या दुष्टलेख्यं च दुष्यति ॥

> दुष्टैर् दुष्टं भवेल् लेख्यं शुद्धैः शुद्धं विनिर्दिशेत् ।

> तत् पत्रम् उपधादुष्टैः साक्षिलेखककारकैः ॥

बृहस्पतिः ।

> मुमूर्षुशिशुभीतार्तस्त्रीमत्तव्यसनातुरैः ।

> निशोपधिबलात्कारकृतं लेख्यं न सिध्यति ॥

व्यासः ।

> दासास्वतन्त्रबालैश् च स्त्रीकृतं चैव यद् भवेत् ।

> प्रमाणं नैव तल् लेख्यम् इति शास्त्रविदो विदुः ॥

मनुः ।

> यस्मिन् यस्मिन् विवादेषु कूटसाक्ष्यं कृतं भवेत् । 

> तत् तत् कार्यं निवर्तेत कृतं चाप्य् अकृतं भवेत् ॥

> योगाधमनविक्रीतं योगदानप्रतिग्रहम् ।

> यत्र चाप्य् उपधिं पश्येत् तत् सर्वं विनिवर्तयेत् ॥

> बलाद् दत्तं बलाद् भुक्तं बलाच् चापि लेखितम् ।

> सर्वान् बलकृतान् अर्थान् अकृतान् मनुर् अब्रवीत् ॥

याज्ञवल्क्यः ।

> बलोपधिविनिर्वृत्तान् व्यवहारान् निवर्तयेत् ।

> स्त्रीनक्तम् अन्तरागारं बहिःशत्रुकृतं तथा ॥

नारदः ।

> स्त्रीषु रात्रौ बहिर्ग्रामाद् अन्तर्वेश्मन्यरात्रिषु ।

> व्यवहारः कृतो ऽप्य् एषु पुनःकर्तव्यताम् इयात् ॥

कात्यायनः ।

> लेख्यदोषास् तु ये केचित् साक्षिणो वापि ये स्मृताः ।

> वादकालेषु वक्तव्याः पश्चादुक्तींस् तु वर्जयेत् ॥

प्रजापतिः ।

> यन्नामगोत्रैस् तुल्यं हि लेख्यं कर्तुः क्वचिद् भवेत् ।

> अगृहीते धने तत्र कार्यो दिव्येन निर्णयः ॥

तथा च प्रजापतिः ।

> लेख्ये कूटत्वम् आपन्ने सन्दिग्धे कार्यनिर्णये ।

> असत् कृत्य च तल् लेख्यम् अर्थे दिव्येन निर्णयः ॥

कात्यायनः ।

> न मयैतत् कृतं पत्रं कूटम् एतेन कारितम् ।

> अधरीकृत्य तत् पत्रम् अर्थे दिव्येन निर्णयः ॥

अदुष्टलेखकर्तृलेखकसाक्षियुक्तं लेख्यम् अर्थस्यात्यन्तसाधकम् इति । अन्यन् न साधकम् इति ।

**इति लेख्यप्रकरणम्**

**अथ साक्षिणः**

तत्र मनुः ।

> पृष्टोपव्ययमानस् तु कृतावस्थो धनैषिणा ।

> त्र्यवरैः साक्षिभिर् भाव्यो नृपब्राह्मणसन्निधौ ॥

अपव्ययमानो विवदमानः । कृतावस्थः कृतावस्थानः, यथासौ नाधिगच्छति तथा राज्ञा कृत इत्य् आर्थः । तथा ।

> यादृशा धनिभिः कार्या व्यवहारेषु साक्षिणः ।

> तादृशान् सम्प्रवक्ष्यामि यथावाच्यम् ऋतं च तैः ॥

> गृहिणः पुत्रिणो मौला क्षत्रविट्छूद्रयोनयः ।

> अर्थ्युक्ताः साक्ष्यम् अर्हन्ति न ये केचिद् अनापदि ॥

मौलाः कुलीनाः ग्रामश्रेष्ठाः प्रधानपुरुषाः वा ।

> आप्ताः सर्वेषु वर्णेषु कार्याकार्येषु साक्षिणः ।

> सर्वधर्मविदो ऽलुब्धान् विपरीतांस् तु वर्जयेत् ॥

नारदः ।

> सन्दिग्धेषु च कार्येषु द्वयोर् विवदमानयोः ।

> दृष्टश्रुतानुभूतत्वात् साक्षिभ्यो व्यक्तिदर्शनम् ॥

> समक्षदर्शनात् साक्षी विज्ञेयः श्रोत्रचक्षुषोः ।

चक्षुषा श्रोत्रेण वा सह मनोव्यापारो यस्यासौ साक्षी । “साक्षाद् द्रष्टरि सञ्ज्ञायाम्” इति पाणिनिस्मरणात्, साक्षाद् द्रष्टा साक्षी । अत्र याज्ञवल्क्यः ।

> तपस्विनो दानशीलाः कुलीनाः सत्यवादिनः ।

> धर्मप्रधाना ऋजवः पुत्रवन्तो धनान्विताः ॥

> त्र्यवराः साक्षिणो ज्ञेयाः श्रौतस्मार्तक्रियापराः ।

> यथाजाति यथावर्णं सर्वे सर्वासु वा स्मृताः ॥

अन्यत्र नारदः ।

> कुलीना ऋजवः शुद्धा जन्मतः कर्मतो ऽर्थतः ।

> त्र्यवराः साक्षिणो ज्ञेयाः शुचयश् च सुबुद्धयः ॥

> ब्राह्मणाः क्षत्रिया वैश्या शूद्रा ये चाप्य् अनिन्दिताः ।

> प्रतिवर्णं भवेयुस् ते सर्वे सर्वेषु वा स्मृताः ॥

> श्रेणिषु श्रेणिपुरुषाः स्वेषु वर्णेषू वर्णिणः ।

> बहिर्वासिषु बाह्याः स्युः स्त्रियः स्त्रीषु च साक्षिणः ॥

पुनः नारदः ।

> एकादशविधः साक्षी शास्त्रे दृष्टो मनीषिभिः ।

> कृतः पञ्चविधस् तेषां षड्विधो ऽकृत उच्यते ॥

> लेखितः स्मारितश् चैव यदृच्छाभिज्ञ एव च ।

> गूढश् चोत्तरसाक्षी च कृतः पञ्चविधः स्मृतः ॥

अकृतान् आह नारदः ।

> अन्ये पुनर् अनिर्दिष्टाः साक्षिणः समुदाहृताः ।

> ग्रामश् च प्राड्विवाकश् च राजा च व्यवहारिणाम् ॥

> कार्ये ऽप्य् अभ्यन्तरे यः स्यात् अर्थिना प्रहितश् च यः ।

> कुल्याः कुलविवादेषु भवेयुस् ते ऽपि साक्षिणः ॥

बृहस्पतिः ।

> लिखितो लेखितो गूढः स्मारितः कुल्यदूतकौ ।

> यादृच्छिकश् चोत्तरश् च कार्य्मध्यगतस् तथा ॥

> नृपो ऽध्यक्षस् तथा ग्रामः साक्षी द्वादशधा स्मृतः ।

अनेन तु साक्षिणां कृतौ तल् लेख्येन विनिर्णयः ।

> प्राड्विवाकप्रसिद्ध्यर्थं मध्यस्थान् पूजयेत् ततः ॥

> प्रभेदम् एषां वक्ष्यामि यथावद् अनुपूर्वशः ।

> जातिनामाभिलिखितं येन स्वं पित्र्यम् एव च ॥

> निवासश् च स विज्ञेयः साक्षी लिखितसञ्ज्ञकः ।

> सन्धिक्रियां क्रियाभेदैस् तस्य कृत्वा ऋणादिके ॥

> प्रत्यक्षं लिखिते यश् च लेखितः स उदाहृतः ।

> कुड्यव्यवहितो यस् तु श्राव्यते ऋणभाषितम् ॥

> विनिह्नुते यथाभूतं गूढसाक्षी स कीर्तितः ।

व्यासः ।

> अर्थिनः स्वार्थसिद्ध्यर्थं प्रत्यर्थिवचनं स्फुटम् ।

> यः श्राव्यते स्थितो गूढो गूढसाक्षी स उच्यते ॥

बृहस्पतिः ।

> आहूय यः कृतः साक्षी ऋणव्यासक्रियादिके ।

> स्मार्यते च मुहुः कार्यं स्मारितः सो ऽभिधीयते ॥

> विभागदाने विपणे ज्ञातिर् यत्रोपदिश्यते ।

> द्वयोः समानो धर्मज्ञः कुल्यः स परिकीर्तितः ॥

> अर्थिप्रत्यर्थिवचनं शृणुयात् प्रेषितस् तु यः ।

> उभयोः सम्मतः साधुः दूतकः स उदाहृतः ॥

> क्रियमाणे तु कर्तव्ये यः कश्चित् स्वयम् आगतः ।

> अत्र साक्षी त्व् अस्माकम् उक्तौ यादृच्छिकस् तु सः ॥

> यत्र साक्षी दिशं गच्छन् मुमूर्षुर् वा यथाश्रुतम् ।

> अन्यं संश्रावयेत् तत् तु विद्याद् उत्तरसाक्षिणम् ॥

> उभाभ्यां यस्य विश्वस्तं कार्यं चापि निवेदितम् ।

> गूढसाक्षी स विज्ञेयः कार्यमध्यगतस् तथा ॥

> अर्थिप्रत्यर्थिनोर् वाक्यं यच् छ्रुतं भूभृता स्वयम् ।

> स एव तत्र साक्षी स्याद् विसंवादे द्वयोर् अपि ॥

<u>ननु</u> “न साक्षी नृपतिः कार्यः” इति राज्ञः साक्षित्वनिषधात् तस्क कथं साक्षित्वम् इति चेत्, <u>उच्यते</u> । व्यवहारदर्शनकाले ऽवगतेष्व् अर्थेषु तस्येह साक्षित्वम् उच्यते, कालान्तरापेक्षया निषेधः । तथा च व्यासः ।

> राज्ञा धर्मासनस्थेन यच् छ्रुतं तत्त्वम् इच्छता ।

> नान्यः साक्षी भवेत् तत्र मुक्त्वा राजानम् ईश्वरम् ॥ इति ।

बृहस्पतिः ।

> निर्णीते व्यवहारे तु पुनर्न्यायो यदा भवेत् ।

> अध्यक्षः सभ्यसहितः साक्षी स्यात् तत्र नान्यथा ॥

> राजमूलः सन्धिमूलः द्विविधो निर्णयो मतः ।

> आद्ये दशाङ्गकथनाद् द्वितीये च यथाविधि ॥

कात्यायनः ।

> लेखकः प्राड्विवाकश् च सभ्याश् चैवानुपूर्वशः ।

> नृपे पश्यति तत् कार्यं साक्षिणः समुदाहृताः ॥

जयपत्रनाशे इदं वचनम् । सद्भावे तद् एव प्रमाणम् । बृहस्पतिः ।

> मुषितं घातितं यत्र सीमायाश् च समन्ततः ।

> अकृते ऽपि भवेत् साक्षी ग्रामस् तत्र न संशयः ॥

मनुः ।

> यत्रानिबद्धो वीक्षेत शृणुयाद् वापि कथञ्चन ।

> पृष्टस् तत्र सकृद् ब्रूयाद् यथादृष्टं यथाश्रुतम् ॥

कात्यायनः ।

> अशक्य आगमो यत्र विदेशे प्रतिवादिना ।

> त्रैविद्यप्रहितं तत्र लेख्यं साक्ष्यं प्रदापयेत् ॥

साक्षिणश् च स्वरूपेणागमनाशक्तौ विद्वत्सन्निधौ तत्कृतेन लेख्येन साक्ष्यं भावयेत् । इति ।

**अथ साक्षिसङ्ख्या**

बृहस्पतिः ।

> नव सप्तापि वा पञ्च चत्वारस् त्रय एव वा ।

> उभौ वा श्रोत्रियौ ग्राह्यौ नैकं पृच्छेत् कदाचन ॥

> लिखितौ द्वौ तथा गूढौ त्रिचतुःपञ्च लेखिताः ।

> यदृच्छास्मारिताः कुल्यास् तथा चोत्तरसाक्षिणः ॥

> दूतको धटिकाग्राही कार्यमध्यगतस् तथा ।

> एक एव प्रमाणं स्यान् नृपो ऽध्यक्षस् तथैव च ॥

धटिकाग्राही गणकः । अध्यक्षः प्राड्विवाकादिः । याज्ञवल्क्यः ।

> उभयानुमतः साक्षी भवत्य् एको ऽपि धर्मवित् ।

अन्यत्र ।

> अभ्यन्तरस् तु निक्षेपे साक्ष्यम् एको ऽपि वोच्यते ।

> आष्टमात् वत्सरात् सिद्धिः स्मारितस्येह साक्षिणः ॥

> आ पञ्चमात् तथा सिद्धिः यदृच्छोपगतस्य च ।

> आ तृतीयात् तथा सिद्धिः वर्षात् गूढस्य साक्षिणः ॥

> आ वत्सरात् तथा सिद्धिः भवत्य् उत्तरसाक्षिणः ।

> अथ वा कालनियमो न दृष्टः साक्षिणां प्रति ॥

> स्मृत्यपेक्षं हि साक्षित्वम् आहुः श्रास्त्रविदो जनाः ।

> यस्य नोपहता बुद्धिः दृष्टिश्रोत्रे च नित्यशः ।

> सुदीर्घेणापि कालेन साक्षी साक्षित्वम् अर्हति ॥

कात्यायनः ।

> दासचारणमल्लानां हस्त्यश्वरथजीविनाम् ।

> पूगश्रेणिगणादीनां साक्ष्यं स्वेषु विधीयते ॥

> सम्यक् क्रियापरिज्ञाने देयः कालस् तु साक्षिणाम् ।

> असन्दिग्धं यत्र साक्ष्यं तत्र सद्यो विनिर्णयः ॥

> सन्दिग्धं यत्र साक्ष्यं तु तत्र दिव्येन निर्णयः ।

सर्वत्र स्वजनस्य स्वाम्यं स्वतःप्राप्तिर् उच्यते । मनुः ।

> अनुभावी तु यः कश्चित् कुर्यात् साक्ष्यं विवादिनाम् ।

> अन्तर्वेश्मन्य् अरण्ये वा शरीरस्यैव चात्यये ॥

असम्भवे सर्वेषां सर्वत्र साक्षित्वं युक्तम् एव । बृहस्पतिः ।

> उभयानुमतः साक्षी चैको ऽपि च यथोदितः ।

> वदेन् न कालनियमः तत्रान्यत् कार्यम् इष्यते ॥

> पञ्चाशद्वत्सराद् अर्वाक् न कालनियमः स्मृतः ।

> ऊर्ध्वं तु कालनियमः स्याद् एवेत्य् अब्रवीन् मनुः ॥

**अथासाक्षिणः**

अत्राह नारदः ।

> असाक्ष्य् अपि हि शास्त्रेषु दृष्टः पञ्चविधो बुधैः ।

पाञ्चविध्यम् आह ।

> वचनात् दोषतो भेदात् स्वयम् उक्तैर् मृतान्तरात् ॥

तत्र वचनात् इति पदं विवृणोति ।

> श्रोत्रियास् तापसा वृद्धा ये च प्रव्रजिता नराः ।

> असाक्षिणस् ते वचनान् नात्र हेतुर् उदाहृतः ॥

दोषतः इति पदं व्याचष्टे ।

> स्तेनाः साहसिकाश् चण्डाः कितवा वधकास् तथा ।

> असाक्षिणस् ते दुष्टत्वात् तेषु सत्यं न विद्यते ॥

> राज्ञा परिगृहीतेषु साक्षिष्व् एकार्थनिर्णये ।

> वचनं यत्र भिद्येत ते स्युर् भेदाद् असाक्षिणः ॥

स्वयम् उक्तैः इति पदं व्याचष्टे ।

> स्वयम् उक्तः स निर्दिष्टः स्वयम् एवैत्य यो वदेत् ।

> सूचीत्य् उक्तः स शास्त्रेषु न स साक्षित्वम् अर्हति ॥

सूची सूचक इति शास्त्रेषूक्तः । मृतान्तरात् इति पदं व्याचष्टे ।

> यो ऽर्थः श्रावयितव्यः स्यात् तस्मिन्न् असति चार्थिनि ।

> क्व तद् वदतु साक्षित्वम् इत्य् असाक्षी मृतान्तरः ॥

“यो ऽर्थः श्रावयितव्यः स्यात्” पूर्वपक्षिणा प्रतिवादिना वा भवेत्, असति तस्मिन्न् अर्थे ऽनिवेदित इत्य् अर्थः । अर्थिनि चासति तस्मिन् मृते कस्मिन्न् अर्थे कीदृशे वार्थे वदति साक्षित्वम्, साक्षित्वेनानिर्दिष्टः । एतद् उक्तं भवति । धनिनि प्रेते अनावेदिते च व्यवहारे, अनाहूतः सन्, स्वयम् एवैत्य मृतपुत्रं निर्दिश्यामुष्यासौ धारयति, अहं साक्षीति यो ब्रवीति, असौ मृतान्तरनामा असाक्षी, मुमूर्षुणा पुत्रं प्रति श्राविते तस्मिन्न् अर्थे ऽसो साक्षीत्य् एवं श्रावितः पुत्रं प्रति साक्षी भवत्य् एव । अत्र बृहस्पतिः ।

> सन्तो ऽपि न प्रमाणं स्युः मृते धनिनि साक्षिणः ।

> पुत्रे तु श्राविता ये स्युः स्वयम् आसन्नमृत्युना ।

> ते साक्षिणो भवन्त्य् एव मृतान्तरतयापि च ॥

अत्र मनुः ।

> नार्थसम्बन्धिनो नाप्ता न सहाया न वैरिणः ।

> न दृष्टदोषाः कर्तव्या न व्याध्यार्ता न दूषिताः ॥

> न साक्षी नृपतिः कार्यो न कारुककुशीलवौ ।

> न श्रोत्रियो न लिङ्गस्थो न सङ्गेभ्यो विनिर्गतः ॥

> नाध्यधीनो न वक्तव्यो न दस्युर् न विकर्मकृत् ।

> न वृद्धो न शुशुर् नैको नान्त्यो न विकलेन्द्रियः ॥

याज्ञवल्क्यः ।

> स्त्रीबालवृद्धकितवमत्तोन्मत्ताभिशस्तकाः ।

> रङ्गावतारी पाषण्डी कूटकृद् विकलेन्द्रियः ॥

> पतिताप्तार्थसम्बन्धसहायरिपुतस्कराः ।

> साहसी दृष्टदोशश् च निर्धूतश् चेत्य् असाक्षिणः ॥

प्रजापतिः ।

> दासनैकृतिका शूद्रनास्तिकग्रामयाजकाः ।

> महापथिकसामुद्रवणिग्विषदवह्निदाः ॥

> युग्मैकाचारा दूताश् च हीनाङ्गा बकवृत्तयः ।

> हीनाश् च व्रात्यदाराग्नित्यागिनो ऽयाज्ययाजकाः ॥

> भूताविष्टनृपद्विष्टवर्षनक्षत्रसूचकाः ।

> एकस्थाली सहायारी ज्ञातिसम्बन्धिबान्धवाः ॥

> विषजीवी भिषग्जीवी परप्रेष्यो नियोजितः ।

> आध्यधीननिसृष्टार्थशूद्रा पुत्रोपपादकाः ॥

> भिन्नवृत्तसमावृत्तमाहायज्ञप्रवर्तकाः ।

> क्लान्तश्रान्तो ऽघशंसी च श्यावदत् कुनखस् तथा ॥

> आत्मविक्रेतृमित्रध्रुक्शठशौण्डीकपौष्टिकाः ।

> ऐन्द्रजालिकलुब्धोग्रश्रेणीगणविरोधिनः ॥

> तैलकृच् चित्रकृन् मद्गुः कुहको राजपूरुषः ।

> नग्नाङ्गः प्रत्यवसितो बैडालव्रतहैतुकाः ॥

> कैवर्तबकवृत्तार्तलोकायतिकसौगताः ।

> मौहूर्तिकः शाकुनिको धर्मात् स्वात् प्रच्युतस् तथा ॥

मनुः ।

> मनुष्यपशुमांसास्थिपशुक्षीराम्बुसर्पिषाम् ।

> विक्रेता ब्राह्मणश् चैव द्विजो वार्धुषिकश् च यः ॥

> पित्रा विवदमानश् च कुलिकः सूचकस् तथा ।

> श्रुतिस्मृत्युदितं कर्म त्यजन्न् अन्यत् करोति वा ॥

> बहुना किम् इहोक्तेन साक्ष्यं तेषु न विद्यते ।

उक्तानां साक्षिणाम् असम्भवे निषिद्धेष्व् अपि प्रतिप्रसवम् आह मनुः ।

> स्त्रियाप्य् असम्भवे कार्यं बालेन स्थविरेण वा ।

> शिष्येण बन्धुना वापि दासेन भृतकेन वा ॥

अत्र विशेषम् आह नारदः ।

> असाक्षिणो ये निर्दिष्टा दासनैकृतिकादयः ।

> कार्यगौरवम् आसाद्य भवेयुस् ते ऽपि साक्षिणः ॥

> तेषाम् अपि न बालः सन् नैको न स्त्री न कूटकृत् ।

> न् बान्धवो न चारातिः ब्रूयुस् ते साक्ष्यम् अन्यथा ॥

> बालो ऽज्ञानाद् असत्यात् स्त्री पापाभ्यासाच् च कूटकृत् ।

> विब्रूयुः बान्धवाः स्नेहात् वैरनिर्यातनाद् अरिः ॥

> एको लुब्धस् त्व् असाक्षी स्यात् बह्व्यः शुध्यो ऽपि न स्त्रियः ।

> स्त्रीबुद्धेर् अस्थिरत्वाच् च दोषैश् चान्ये ऽपि ये वृताः ॥

अन्ये ऽपि दोषैर् वृताः दोषयुक्ता न साक्षिण इत्य् अर्थः । अत्र याज्ञवल्क्यः ।

> सर्वः साक्षी सङ्ग्रहणे चौर्यपारुष्यसाहसे ।

अत्र उशनाः ।

> दासो ऽन्धो बधिरः कुष्टी स्त्रीबालस्थविरादयः ।

> एते ऽप्य् अनभिसम्बन्धाः साहसे साक्षिणो मताः ॥

सर्वत्रादृष्टदोषाणां प्रतिप्रसवो न स्त्र्यादीनां तस्करादीनां तेषां पापाभ्यासवशात् सत्याभावाच् च । यत्र पुनर् दुष्टा एव द्रष्टारो न साधवः तत्र तान् विहाय दिव्यैः परीक्षणं कर्तव्यम् ।

> साहसेषु च सर्वेषु स्तेये सङ्ग्रहणेषु च ।

> वाग्दण्डयोश् च पारुष्ये न परीक्षेत साक्षिणः ॥

इति यद् इदं नारदवचनम्, तथा –

> स्तेये च साहसे चैव पारुष्ये सङ्गमे स्त्रियाः ।

> गरादीनां प्रयोगे च न दोषः साक्षिषु स्मृतः ॥

इति यच् व्याघ्रपादवचनम्, तद् उभयम् अभिरूपपरीक्षानिराकरणार्थम्, न पुनः स्तेयादिदोषनिराकरणार्थम् । साक्षिणां परीक्षा कर्तव्या न वा इत्य् अत्र अवश्यं कर्तव्यैव इति कात्यायनः ।

> ऋणादिषु परीक्षेत साक्षिणः स्थिरकर्मसु ।

> साहसात्यायके चैव परिक्षा कुत्रचित् स्मृता ॥

**अथ साक्षिपरीक्षा**

अत्र कात्यायनः ।

> उपस्थितान् परीक्षेत साक्षिणो नृपतिः स्वयम् ।

> अथैते साक्षिणः सर्वे साधवो ऽर्हन्ति साक्षिताम् ॥

वृद्धकात्यायनः ।

> साक्षिणो ऽर्थी समुद्दिष्टान् सत्सु दोषेषु दूषयेत् ।

> अदुष्टान् दूषयन् वादी तत्समं दण्डम् अर्हति ॥

> सभासदां प्रसिद्धं यत् लोकसिद्धम् अथापि वा ।

> साक्षिणां दूषणं ग्राह्यम् असाध्यं नान्यद् इष्यते ॥

संसदि प्रतिवादिना साक्षिदूषणे कृते साक्षिणः प्रष्टव्याः, “युष्मास्व् अभिहितो दोषः किं सत्यं न वा” इति । ते तु यदि दूषणम् अभ्युपगच्छन्ति तदा न साक्षिणः । अथ नाङ्गीकुर्वन्ति, तदा दूषणवादिना दूषणक्रियाभाव्या । अथ भावयितुं न शक्नोति, तदा दूषणवादि तदनुसारेण दण्ड्यः । यदि भावयति तदा न ते साक्षिणः । यदा पुनर् उद्दिष्टाः साक्षिणः सर्व एव दुष्टा भवन्ति, तथार्थिनः पराजयः, विपर्ययस्य निश्चितत्वात् । अथ वा साक्षिणां दोषे ऽपि सभ्यानां साध्यार्थसन्देहः, तदा वादशेषः साधनान्तरेण पर्वर्तयितव्यः । यदि साधनानन्तरं पूर्वं निर्दिष्टम्, अथ अनिर्दिष्टम्, तदा वादसमाप्तिः, “पूर्वम् आवेदितं न चेत्” इति वचनात् । न चैतत् प्रस्तुतव्यवहारात् व्यवहारान्तरं तस्मिन्न् एव व्यवहारे प्रमाणसाधनदूषणाभिधानाद् इत्य् एतत् सर्वम् कात्यायन आह ।

> साक्षिदोषाः प्रयोक्तव्याः संसदि प्रतिवादिना ।

> पत्रे ऽभिलिखितान् सर्वान् वाच्यं प्रत्युत्तरं ततः ॥

> प्रतिपत्तौ न साक्षित्वम् अर्हन्ति तु कदाचन ।

> अतो ऽन्यथा भावनीयाः क्रियया प्रतिवादिना ॥

> अभावयन् दमं दाप्यः प्रत्यर्थी साक्षिणः स्फुटम् ।

> भाविताः साक्षिणः सर्वे साक्षिधर्मनिराकृताः ॥

> प्रत्यर्थिनो ऽर्थिनो वापि साक्षिदूषणसाधने ।

> प्रस्तुतार्थोपयोगेन व्यवहारान्तरं न च ॥

> जितः स विनयं दाप्यः शास्त्रदृष्टेन कर्मणा ।

> यदि वादी निराकाङ्क्षः साक्षिष्व् एव व्यवस्थितः ॥

निराकाङ्क्षः साधनान्तरनिरपेक्षः, “साक्षिष्व् एव व्यवस्थितः” तदा पराजितो दण्ड्य इति । साक्षिवादे न कालहरणं कर्तव्यम् इत्य् आह कात्यायनः ।

> न कालहरणं कार्यं राज्ञा साक्षिप्रभाषणे ।

> महान् दोषो भवेत् कालात् धर्मव्यावृत्तिलक्षणः ॥

अथ साक्षिवचनश्रवणं कर्तव्यम् इत्य् आह मनुः ।

> देवब्राह्मणसान्निध्ये साक्ष्यं पृच्छेद् ऋतं द्विजान् ।

> उदङ्मुखान् प्राङ्मुखान् वा पूर्वाह्णे प्रयताञ् छुचीन् ॥

अत्र नारदः ।

> साक्षिणः श्रावयेद् वादी प्रतिवादिसमीपगान् ।

> समस्तान् विदिताचारान् विज्ञातार्थान् पृथक् पृथक् ॥

अत्र मनुः ।

> सभान्तः साक्षिणः सर्वान् अर्थिप्रत्यर्थिसन्निधौ ।

> प्राड्विवाको नियुञ्जीत विधिनानेन सान्त्वयन् ॥

> यद् द्वयोर् अनयोर् वेत्थ कार्ये ऽस्मिंश् चेष्टितं मिथः ।

> तद् ब्रूत सर्वं सत्येन युष्माकं ह्य् अत्र साक्षिता ॥

कात्यायनः ।

> अर्थिप्रत्यर्थिसान्निध्ये साध्यत्वस्य च सन्निधौ ।

> प्रत्यक्षं चोदयेत् साक्ष्यं न परोक्षं कथञ्चन ॥

> अर्थस्योपरि वर्तव्यं तयोर् अपि विना क्वचित् ।

> चुतुष्पदेष्व् अयं धर्मो द्विपदः स्थावरेषु च ॥

> तौल्यगाणिममेयानाम् अभावे ऽपि हि वादयेत् ।

> क्रियाकालेषु सर्वेषु साक्षित्वं न त्व् अतो ऽन्यथा ॥

अत्र शङ्खः ।

> प्राड्विवाको नृपो वापि समवेतान् पृथक् पृथक् ।

शपथपूर्वं श्रावयेद् इति शेषः । अत्र पितामहः ।

> सन्निधौ चण्डिकायाश् च वादिद्वयसमीपतः ।

> रक्तचन्दनदिग्धाङ्गान् पृच्छेच् छपथपूर्वकम् ॥

अत्र गौतमः- “शपथेनैके सत्यं कर्म । तद् देवराजब्राह्मणसंसदि स्यात् अब्राह्मणानाम् । गुरौ द्विसप्ताहे साक्षिणो ऽनर्थदर्शिनः” । अत्र मनुः ।

> यस्य दृश्येत सप्ताहाद् उकतवाक्यस्य साक्षिणः ।

> रोगाग्निज्ञातिमरणम् ऋणं दाप्यो दमं च सः ॥

अत्र कण्वः ।

> सप्ताहाभ्यन्तरे यस्य ज्ञातिबन्धुसुहृन्मृतिः ।

> अर्थनाशस् तथा रोगो धनं दाप्यो दमं च सः ॥

> गुरुकार्ये द्विसप्ताहे साक्षिणो ऽनर्थदर्शनम् ।

> आहूतो यदि नागच्छेत् साक्षी रोगविवर्जितः ॥

> ऋणं दमं च दाप्यः स्यात् त्रिपक्षात् परतस् तु सः ।

अत्र शपथपूर्वं वचनप्रकारम् आह कात्यायनः ।

> विहायोपानदुष्णीषं दक्षिणं पाणिम् उद्धरेत् ।

> हिरण्यगोबीजदर्भान् समालभ्य मतं वदेत् ॥

अत्र शङ्ख-लिखितौ- “साक्षिणः सुवर्णरजतरत्नगोधान्यसूर्याग्निगजस्कन्धाश्वरथोस्थ्-शस्त्रादिभिः तथा पुत्रपौत्रैः शापयेत् यथावर्णं परिग्रहविशेषः स्यात्, देवब्राह्मणस्वामिनाम् अग्रे” । कात्यायनः ।

> सभान्तस्थैस् तु वक्तव्यं साक्ष्यं नान्यत्र साक्षिभिः ।

> सर्वसाक्ष्ये ऽप्य् अयं धर्मो नान्यत्र स्थावरेषु तु ॥

> वाचयेत् प्राणिनां साक्ष्यं वाचयेच् छिवसन्निधौ ।

> तदभावे तु विप्रस्य नान्यथैव प्रदापयेत् ॥

तथा साक्षिणाम् अपि वदतां नियमो नास्ति “नासमवेताः अपृष्टाः प्रब्रूयुः” इति गौतमस्मरणात् । तत्र मनुः ।

> ब्रूहीति ब्राह्मणं पृच्छेत् सत्यं ब्रूहीति पार्थिवम् ।

> गोबीजकाञ्चनैर् वैश्यं शूद्रम् एभिस् तु पातकैः ॥

वक्ष्यमाणैः एभिः पातकैः इत्य् अर्थः । तान्य् आह नारदः ।

> ब्रह्मघ्नस्य च ये लोका ये च स्त्रीबालघातिनः ।

> मित्रद्रुहः कृअघ्नस्य ये ते स्युः ब्रुवतो मृषा ॥

> जन्मप्रभृति यत् किञ्चित् पुण्यं भद्र त्वया कृतम् ।

> तत् ते सर्वं शुनो गच्छेत् यदि ब्रूयास् त्वम् अन्यथा ॥

> एको ऽहम् अस्मीत्य् आत्मानं स्वयं कल्याण मन्यसे ।

> नित्यं स्थितस् ते हृद्य् एष पुण्यपापेक्षिता मुनिः ॥

> यमो वैवस्वतो राजा यस् त्वैष हृदि स्थितः ।

> तेन चेद् अविवादस् ते मा गङ्गां मा कुरून् गमः ॥

> नग्नो मुण्डः कपालेन भिक्षार्थं क्षुत्पिपासितः ।

> अन्धः शत्रुगृहं गच्छेत् यः साक्ष्यम् अनृतं वदेत् ॥

> अवाक्धिरास् तमस्य् अन्धे किल्बिषी नरकं व्रजेत् ।

> यः प्रश्नं वितथं ब्रूयात् पृष्टः सन् धर्मनिश्चये ॥

> अन्धो मत्स्यान् इवाश्नाति स नरः सह कण्टकैः ।

> यो भाषते ऽर्थवैकल्यम् अप्रत्यक्षं समागतः ॥

ब्रूह् पृच्छेद् इत्य् अस्य क्वचिद् विषये अपवादम् आह ।

> गोरक्षकान् वाणिजकान् तथा कारुकुशीलवान् ।

> प्रेष्यान् वार्धुषिकांश् चैव विप्राञ् छूद्रवद् आचरेत् ॥

अत्र मनु-नारदौ ।

> यावतो बान्धवान् यस्मिन् हन्ति साक्ष्ये ऽनृतं वदन् ।

> तावतः सङ्ख्यया तस्मिन् शृणु सौम्यानुपूर्वशः ॥

> पञ्च पश्वनृते हन्ति दश हन्ति गवानृते ।

> शतम् अश्वानृते हन्ति सहस्रं पुरुषानृते ॥

> हन्ति जातान् अजातांश् च हिरण्यार्थे ऽनृतं वदन् ।

> सर्वं भूम्यनृते हन्ति मा स्म भूम्यनृतं वदेः ॥

> अप्सु भूमिवद् इत्य् आहुः स्त्रीणां भोगे च मैथुने ।

> अब्जेषु चैव रत्नेषु सर्वेष्व् अश्वमयेषु च ॥

> पशुचत् क्षौद्रघृतयोः यानेषु च तथाश्ववत् ।

> गोवद् रजतवस्त्रेषु धान्ये ब्रह्मणि चैव हि ॥

> एतान् दोषान् अवेक्ष्य त्वं सर्वान् अनृतभाषणे ।

> यथाश्रुतं यथादृष्टं सत्यम् एवाञ्जसा वद ॥

कात्यायनः ।

> नापृष्टैर् अभियुक्तैर् वा समं सत्यं प्रयत्नतः ।

> वक्तव्यं साक्षिभिः साक्ष्यं विवादस्थानम् आगतैः ॥

> स्वभावोक्तं वचस् तेषां ग्राह्यं यद् दोषवर्जितम् ।

> उक्ते तु साक्षिणो राज्ञा प्रष्टव्या न पुनः पुनः ॥

उक्ते साक्षिवाक्ये यदि सन्देहः स्यात् तदा पुनः पुनः प्रष्टव्याः । असन्देहे पुनः स्वभावोक्तम् एव ग्राह्यम् । न पुनः पुनः प्रष्टव्या इति,

> साक्ष्ये सभ्यावसन्नानां ज्ञेयः पौनर्भवो विधिः ।

इति वचनात् । याज्ञवल्क्यः ।

> यस्योचुः साक्षिणः सत्यां प्रतिज्ञां विजयी भवेत् ।

> अन्यथावादिनो यस्य ध्रुवं तस्य पराजयः ॥

तथा च बृहस्पतिः ।

> देशकालवयोद्रव्यजातिसङ्ख्याप्रमाणतः ।

> अन्यूनं चेन् निगदितं सिद्धं साध्यं विनिर्दिशेत् ॥

> निर्दिष्टेष्व् अर्थवादेषु साक्षी चेत् साक्ष्य आगते ।

> न ब्रूयाद् अक्षरसमं न तन् निगदितं भवेत् ॥

अर्थिनोक्तवाक्यानुगुणं यदि साक्षिवाक्यं न भवति, तदा न साध्यसिद्धिर् इत्य् अर्थः ।

> देशकालवयोद्रव्यप्रमाणाकृतिजातिषु ।

> यत्र विप्रतिपत्तिः स्यात् साक्ष्यं तद् अपि नान्यथा ॥

> न्यूनम् अभ्यधिकं वार्थं प्रब्रूयुर् यत्र साक्षिणः ।

> तद् अप्य् अनुक्तं विज्ञेयम् एष साक्षिविधिः स्मृतः ॥

अत्र पूर्ववादिना कथितैः पूर्वोक्तलक्षणैः साक्षिभिः साधिते ऽर्थे, प्रतिज्ञातार्थवैपरीत्येनाभिहिते, यद्य् अन्ये साक्षिणः प्रतिज्ञातार्थानुगुण्येन साक्षित्वं ब्रूयुः, तदा तेषां गुणवत्तमत्वे सङ्ख्याधिक्ये वा सति पूर्वसाक्षिणः कूटा भवन्तीति याज्ञवल्क्य आह ।

> उक्ते ऽपि साक्षिभिः साक्ष्ये यद्य् अन्ये गुणवत्तराः ।

> द्विगुणा वान्यथा ब्रूयुः कूटाः स्युः पूर्वसाक्षिणः ॥

अत्र विशेषं स एवाह ।

> वर्णिनां हि वधो यत्र तत्र साक्ष्य् अनृतं वदेत् ।

> तत्पावनाय निर्वाप्यश् चरुः सारस्वतो द्विजैः ॥

तथा च मनुः ।

> शूद्रविट्क्षत्रविप्राणां यत्रोक्तेन भवेद् वधः ।

> तत्र वक्तव्यम् अनृतं तद् धि तत्र विशिष्यते ॥

> वाग्देवत्यैश् च चरुभिः यजेरंस् ते सरस्वतीम् ।

> अनृतस्यैनसस् तस्य कुर्वाणा निष्कृतिं पराम् ॥

> कूष्माण्डैर् वापि जुहुयाद् घृतम् अग्नौ यथाविधि ।

> उद् इत्य् ऋचा वा वारुण्या तृचेनाब्दैवतेन वा ॥

**अथ कूटसाक्षिणां दण्डाः**

अथ कूटसाक्षिणो वधम् आह मनुः ।

> लोभान् मोहाद् भयान् मैत्रात् कामात् क्रोधात् तथैव च ।

> अज्ञानाद् बालभावाच् च साक्ष्यं वितथम् उच्यते ॥

> एषाम् अन्यतमे स्थाने यः साक्ष्यम् अनृतं वदेत् ।

> तस्य दण्डविशेषं तु प्रवक्ष्याम्य् अनुपूर्वशः ॥

> लोभात् सहस्रं दण्डस् तु मोहात् पूर्वं तु साहसम् ।

> भायाद् द्वौ मध्यमौ दण्डौ मैत्रात् पूर्वं चतुर्गुणम् ॥

> कामाद् दशगुणं पूर्वात् क्रोधात् तत्त्रिगुणं परम् ।

> अज्ञानाद् द्वे शते पूर्णे बालिश्याच् छतम् एव तु ॥

> एतान् आहुः कूटसाक्ष्ये प्रोक्तान् दण्डान् मनीषिणः ।

> धर्मस्याव्यभिचारार्थम् अधर्मनियमाय च ॥

> कूटौ दाक्ष्यं तु कुर्वाणान् त्रीन् वर्णान् धार्मिको नृपः ।

> प्रवासयेद् दण्डयित्वा ब्राह्मणं तु विवासयेत् ॥

याज्ञव्ल्क्यः ।

> पृथक्पृथक् दण्डनीयाः कूटकृत् साक्षिणस् तथा ।

> विवादात् द्विगुणं दण्डं विवास्यो ब्राह्मणः स्मृतः ॥

> यः साक्ष्यं श्रावितो ऽन्येभ्यो निह्नुते तत् तमोवृतः ।

> स दाप्यो ऽष्टगुणं दण्डं ब्राह्मणं तु विवासयेत् ॥

> अब्रुवन् हि नरः साक्ष्यम् ऋणं सदशबन्धकम् ।

> राज्ञा सर्वं प्रदाप्यः स्याच् चत्वारिंशत्तमे ऽहनि ॥

> न ददाति हि यः साक्ष्यं जानन्न् अपि नराधमः ।

> स कूटसाक्षिणां पापैः तुल्यो दण्डेन चैव हि ¦¦

कात्यायनः ।

> येन साक्ष्यस्य लोभेन निर्दिष्टाः कूटसाक्षिणः ।

> गृहीत्वा तस्य सर्वस्य कुर्यान् निर्विषयं ततः \\

कूटसाक्षिणा सर्वस्वापहारः कर्तव्य इत्य् अर्थः ।

**अथ साक्षिबलाबलम्**

अत्र मनु-विष्णू ।

> बहुत्वं परिगृह्णीयात् साक्षिद्वैधे नराधिपः ।

> समेषु तु गुणोत्कृष्टान् गुणिद्वैधे द्विजोत्तमान् ॥

बृहस्पतिः ।

> साक्षिद्वैधे तु बहवः ग्राह्याः साम्ये गुणान्विताः ।

> गुणिद्वैधे क्रियायुक्ताः तत्साम्ये मतिमत्तराः ॥

> ऊनाधिकं तु यत्र स्यात् साक्ष्यन्तत्र विवर्जयेत् ।

> साक्षी तत्र न दण्ड्यः स्याद् अब्रुवन् दण्डम् अर्हति ॥

> साध्यार्थांशे निगदिते साक्षिभिः सकलं भवेत् ।

> स्त्रीसङ्गे साहसे चौर्ये यत् साध्यं परिकल्प्यते ॥

अन्यत्र ।

> साक्षिणां लिखितानां च निदिष्टानां च वादिना ।

> एको यद्य् अन्यथा ब्रूयात् सर्व एव न साक्षिणः ॥

अत्र बृहस्पतिः ।

> गृहक्षेत्रविवादेषु सामन्तेभ्यो विनिर्णयः ।

> नगरग्रामणीभ्यो वा ये च वृद्धतरा मताः ॥

> आगमं च प्रमाणं च भोगं कालं च नाम च ।

> भूभागलक्षणं चैव ये विदुस् ते ऽपि साक्षिणः ॥

> असाक्षिके चिरकृते पृच्छेद् उत्तरसाक्षिणः ।

> शपथान् वा प्रयुञ्जीत युक्तिलेशम् अथापि वा ॥

अत्र नारदः ।

> चोदनाप्रतिघाते तु युक्तिलेशैस् तम् अन्वियात् ।

> देशकालार्थसम्बन्धपरिमाणाक्रयादिभिः ॥

> उल्काहस्तो ऽग्निदो ज्ञेयः शस्त्रप्राणिस् तु घातकः ।

> केशाकेशी गृहीतस् तु युगपत् पारदारिकः ॥

> कुद्दालपाणिर् विज्ञेयः सेतुभेत्तापगादिषु ।

> तथा कुठारपाणिस् तु तरुच्छेत्ता प्रकीर्तितः ॥

अत्र प्रजापतिः ।

> अन्वयव्यतिरेकाभ्यां यस्य यद् गमकं भवेत् ।

> सात्र युक्तिस् तस्य भवेत् तया सर्वं विशोधयेत् ॥

लिखितादिकम् अपि यथोक्तलक्षणाननुगमे युक्तित्वेन स्वीकर्तव्यम् इति । कात्यायन्ः ।

> समत्वं साक्षिणां यत्र दिव्यैस् तत्र विशोधयेत् ।

> प्राणान्तिकविवादेषु विद्यमानेषु साक्षिषु ॥

> दिव्यम् आलम्बते यत्र न पृच्छेत् तत्र साक्षिणः ।

> भावितैः साक्षिवादे तु परितोषम् अनागते ॥

> अभियोक्तरि दिव्यादीन् प्रत्यर्थिनि च दृश्यते ॥

> अभियोक्तारम् आगच्छेत् व्यवहारपदं पुनः ।

> प्रत्यर्थिनस् तु तत् सर्वं साक्ष्येणैव विनिर्णय्ः ॥

**अथ भुक्तिर् उच्यते**

तत्र बृहस्पतिः ।

> एतद् विधानम् आख्यातं साक्षिणां लिखितस्य च ।

> साम्प्रतं स्थावरे प्राप्ते भुक्तेश् च विधिर् उच्यते ॥

> पित्र्यलब्धक्रियाधानरिक्थशौर्यप्रवेदनात् ।

> प्राप्ते सप्तविधे भोगे सागमः सिद्धिम् आप्नुयात् ॥

तथा ।

> क्रमागतः शासनिकः क्रयाधानागमागतः ।

> एवंविधस् तु यो भोगः स तु सिद्धिम् अवाप्नुयात् ॥

तथा ।

> संविभागक्रयप्राप्तं पित्रा लब्धं तु राजतः ।

> स्थावरं सिद्धिम् आप्नोति भुक्त्या हानिम् उपेक्षया ॥

> आध्यासनात् समारभ्य भुक्तिर् यस्याविघातिनी ।

> त्रिंशद्वर्षाण्य् अविच्छिन्ना तस्य तां न विचालयेत् ॥

समा विंशत्यवधिकेति पाठान्तरम् ।

> पित्रा भुक्तं तु यद् द्रव्यं भुक्त्याचारेण धर्मतः ।

> तस्मिन् प्रेते ऽपि तत्प्राप्तं भुक्त्या प्राप्तं तु तस्य तत् ॥

> त्रिभिर् एव तु या भुक्ता पुरुषैर् भूर् यथाविधि ।

> लेख्याभावे तु तां तत्र चतुर्थः समवाप्नुयात् ॥

चतुर्थस्य भुक्तिर् एव, नागमापेक्षेत्य् अर्थः । तथा च नारदः ।

> आदौ तु कारणं दानं मध्ये भुक्तिस् तु सागमा ।

> अन्ततो भुक्तिर् एवैका सन्तता या चिरन्तनी ॥

आदौ प्रथमपुरुषभोगाख्यविंशत्यब्दे । मधे द्वितीरे तृतीये च विंशतिद्वये सागमभुक्तिः । ततश् चतुर्थे षष्टिर् वर्षाविच्छिन्ना भुक्तिर् एव कारणम् इति । अत्र कात्यायनः ।

> भुक्तिर् बलवती शास्त्रे सन्तता या चिरन्तनी ।

> विच्छिन्नापि तु सा ज्ञेया या तु पूर्वप्रसाधिता ॥

षष्टिर् वर्षभुक्तेर् ऊर्ध्वं विच्छेदे न दोषः । कात्यायनः ।

> स्मार्ते काले क्रियाभूमेः सागमा भुक्तिर् इष्यते ।

> अस्मार्ते ऽनुगमाभावात् क्रमात् त्रिपुरुषागता ॥

स्मार्तकालः स्मरणयोग्यः कालः षष्टिवर्षाख्यो नवतिवर्षाख्यो वा एकस्य पुरुषस्य स्फुटतरः स्मृतिसम्भवः कालः । अत्र कात्यायनः ।

> मुख्या पैतामही भुक्तिः पैतृकी चापि सम्मता ।

> वयोपेतैर् अविच्छिन्ना स्थिरा षष्ट्यब्दिकी मता ॥

> वत्सराणां तु नवतिर् अथ वा स्यात् त्रिपूरुषी ।

> अतः परं प्रमाणं स्यात् भुक्तिर् एवागमाद् ऋते ॥

नवतिः इत्य् एतद् अल्पविच्छेदविषयं हीनवर्णभोक्तृविषयं वा । व्यासः ।

> वर्षाणि विंशतिर् भुक्ता स्वामिनाव्याहता सती ।

> भुक्तिः सा पौरुषी भूमेः द्विगुणा तु द्विपौरुषी ॥

> त्रिपौरुषी च त्रिगुणा न ततो ऽन्वेष्य आगमः ।

अत्र विशेषम् आहतुः बृहस्पति-कात्यायनौ ।

> सनाभिभिर् बान्धवैश् च यत् स्वजनैस् तथा ।

> भोगात् तस्य न सिद्धिः स्यात् भोगम् अन्येषु कल्पयेत् ॥

अन्यत्र बृहस्पतिः ।

> भुक्तिस् त्रिपौरुषी सिद्ध्येत् परेषां नात्र संशयः ।

> अनिवृत्ते सपिण्डत्वे स्कुल्यानां न सिद्ध्यति ॥

स्मृत्यन्तरे ।

> अस्वामिना तु यद् भुक्तं गृहक्षेत्रापणादिकम् ।

> सुहृत्त्वेन सकुल्यस्य न तद् भोगेन हीयते ॥

पूर्वस्वामिनो न हीयत इत्य् अर्थः । तेन सपिण्डसमानोदकप्रत्यासन्नबन्धुव्यतिरिक्तेषु भोगः कल्प्यत इति । अत्र विशेषम् आह व्यासः ।

> आगमः कालदैर्घ्यं च विच्छेदो ऽपरवोज्ज्ञनम् ।

> प्रत्यर्थिसन्निधानं च पञ्चाङ्गो भोग इष्यते ॥

(स्वोज्ञनम्) अपरवोज्ञनम् आक्रोशाभावः । बृहस्पतिः ।

> सागमो दीर्घकालश् च विच्छेदो ऽपरवोञ्ज्ञितः (?) ।

> प्रत्यर्थिसन्निधानं च परिभोगो ऽपि पञ्चधा ॥

> यद्य् एकशासने ग्रामक्षेत्रारामाश् च लेखिताः ।

> एकदेशोपभोगे ऽपि सर्वे भुक्ता भवन्ति ते ॥

> अनुमानाद् वरः साक्षी साक्षिभ्यो लिखितं गुरु ।

> अव्याहता त्रिपुरुषी भुक्तिर् एभ्यो गरीयसी ॥

> अनुमानं सद एव साक्षी चामरणाद् भवेत् ।

> अव्याहतं लेख्यभोगं प्रमाणं तु त्रिपूरुषम् ॥

व्यासः ।

> पिता पितामहो यस्य जीवेत् तु प्रपितामहः ।

> त्रयाणां जीवतां भोगो विज्ञेयस् त्व् एकपूरुषः ॥

> पितामहेन यद् भुक्तं तत् पुत्रेण विना च तम् ।

> तौ विना तस्य पुत्रेण तस्य भोक्गस् त्रिपूरुषः ॥

तथान्यत – अग्निमित्रः ।

> त्रिभिर् एव तु या भुक्ता पुरुषैर् भूर् यथाविधि ।

> लेख्याभावे ऽपि तां तत्र चतुर्थः समवाप्नुयात् ॥

कात्यायनः ।

> यथा क्षीरं तु भवति धधि कालवशान्वितम् ।

> दानहेतुस् तथा कालात् भोगस् त्रिपुरुषागताः ॥

याज्ञवल्क्यः ।

> आगमो ऽभ्यधिको भोगात् विना पूर्वक्रमागतात् ।

> आगमे ऽपि बलं नैव भुक्तिः स्तोकापि यत्र नो ॥

आगमः क्रयादिस्वत्वहेतुः । तस्य लेख्यं साक्षिणश् च । स आगमो भोगाद् अधिकः, बलवान् । पूर्वत्रिपुरुषक्रमागतां भुक्तिं विना सर्वप्रमाणाद् बलवती । आगमे ऽपि स्तोकभुक्त्यभावे बलं नास्ति । तथा च नारदः ।

> विद्यमाने ऽपि लिखितं जीवत्स्व् अपि च साक्षिषु ।

> विशेषतः स्थावराणां यन् न भुक्तं न तत् स्थिरम् ॥

दुर्बलम् इत्य् अर्थः ।

> भुज्यमानः परैर् अर्थान् यः स्वान् मोहाद् उपेक्षते ।

> समक्षं जीवतो ऽप्य् अस्य तान् भुक्तिः कुरुते वशे ॥

व्यासः ।

> उपेक्षिता यथा धेनुः कालात् पालेन नश्यति ।

> पश्यतो ऽन्यैस् तथा भुक्ता भूमिः कालेन हीयते ॥

षष्टिर् वर्षाख्यकालेन पञ्चाङ्गभोगेन हीयत इत्य् अर्थः । <u>ननु</u>,

> आगमे ऽपि बलं नैव भुक्तिः स्तोकापि यत्र नो ।

इति याज्ञवल्क्यवचनेनागमस्य भुक्तिवशेन प्रामाण्यम् उक्तम् । 

> आगमेन विशुद्धेन भोगो याति प्रमाणताम् ।

> अविशुद्धागमो भोगः प्रामाण्यं नैव गच्छति ॥

इति आगमवशेन भुक्तेः प्रामाण्यम् इत्य् अन्योन्याश्रयः स्यात् । <u>मैवम्</u> । तद् भिन्नपुरुषविषयम् इत्य् अविरोधः । आद्यविंशताव् आगमप्राबल्यं भोगस्य तदान्गुण्यात् । द्वितीये भोगागमयोः साम्यम् । तृतीये भुक्तेः प्राबल्यम् । चतुर्थे पुरुषे पञ्चाङ्गभोग एव प्रमाणम् । नागमापेकेति सिद्धम् । अत्र पञ्चाध्याय्यां बृहस्पतिः ।

> त्रिवर्षं भुज्यते येन समक्षं भूर् अवारिता ।

> तस्य सा नापहर्तव्या क्षमालिङ्गं न चेद् वदेत् ॥

> चतुष्पाद् धनधान्यादि वर्षाद् धानिम् अवाप्न्ज्यात् । इति ।

एतद् वचनं भुक्तेर् आदरार्थं न यथाश्रुतार्थं बहुप्रतिपक्षत्वाद् इति व्याख्येयम् । अत्र गौतमः- “पशुभूमिस्त्रीणाम् अनतिभोगः” इति पश्वादीनां त्रयाणाम् अतिभोगो नाप्रेक्षितः । आक्रोशरहितेन अल्पभोगेनापि स्वत्वं भवति । किम् इत्य् अनन्तरग्रहे दुह्यमानां प्रचुरक्षीरां धेनुम् उपेक्षते बहुफलं वारामादिकं किं वा परेण भुज्यमानाम् अभिरूपां दासीम् इति । यद् अपीदं प्राजापत्यवचनम्,

> आदानकालाद् आरभ्य भुक्तिर् यस्याविघातिनी ।

> समा विंशत्यवधिका तस्य तां न विचालयेत् ॥

यद् अपीदं नारदीयवचनम्,

> प्रत्यक्षपरिभोगाच् च स्वामिनो द्विदशाः समाः ।

> आध्यादीन्य् अपि जीर्येयुः स्त्रीनरेन्द्रधनाद् ऋते ॥

यद् अपीदं याज्ञवल्क्यवचनम्,

> पश्यतो ऽब्रुवतो भूमेः हानिर् विंशतिवार्षिकी ।

> परेण भुज्यमानाया धनस्य दशवार्षिकी ॥

इति, एवम् अन्यान्य् अपि यानि वचनानि विंशतिवर्षपञ्चाङ्गभोगमात्रात् स्वत्वनिवृत्तिपराणि, तानि यथाश्रुतार्थपराणि । वचनान्तरेण षष्टिवर्षनवतिवर्षस्मार्तकालभोगस्यैव स्वत्वहेतुत्वेनावगमात् । तथा,

> भोगं केवलतो यस् तु कीर्तयेन् नागमं क्वचित् ।

> भोगछलापदेशेन विज्ञेयः स तु तस्करः ॥

इति व्यासवचनात्, तथा,

> अनागमं तु यो भुङ्क्ते बहून्य् अब्दशतान्य् अपि ।

> चोरदण्डेन तं पापं दण्डयेत् पृथिवीपतिः ॥

इति नारदीयवचनाच् च । आगमरहिताच् च केवलभोगात् स्वत्वनिवृत्त्यवगमात् सागमस्य षष्टिवर्षादिभोगस्य स्वत्वहेतुत्वम् इति स्थितम् ।

> <u>ननु</u>,

> अन्यायेनापि यद् भुक्तं पित्रा पूर्वतरैस् त्रिभिः ।

> न तच् छक्यम् अपाकर्तुं क्रमात् त्रिपुरुषागमम् ॥

इति नारदवचनात्, तथा,

> यद् विनागमम् अत्यन्तं भुक्तं पूर्वैस् त्रिभिर् भवेत् ।

> न तच् छक्यम् अपाकर्तुं क्रमात् त्रिपुरुषागतम् ॥

इति व्यासवचनाच् चानागमस्यापि त्रिपुरुषस्यापि त्रिपुरुषभोगस्य स्वत्वहेतुत्वं गम्यते । 

> <u>मैवम्</u>, सागमस्यैव भोगस्य स्वत्वहेतुत्वप्रतिपादकानेकवचनदर्शनात्, वचनद्वयम् इदं न यथाश्रुतार्थम् । किं तु किं पुनर् अन्यायेनान्यभुक्तस्य षष्टिवर्षाद् ऊर्ध्वं स्थैर्यपरम् इति व्याख्येयम् । कात्यायनः ।

> वर्षाणि विंशतिर् यस्य भूमिर् भुक्ता परैर् इह ।

> सति राज्ञि समर्थस्य तस्य सेह न सिद्ध्यति ॥

इत्येवमादिभिर् वचनैर् एतावन्तं कालम् उपेक्षमाणस्यान्यत्र स्वद्रव्यार्थं प्राणपरित्यागेनापि अभिनिविशमानस्य परेण भुज्यमानम् आत्मीयं चेत् किम् इत्य् उपेक्षत इति विक्रयादिवद् उपेक्षया दैर्घ्यलिङ्गेनास्य स्वत्वनिवृत्तिः, परस्य स्वत्वप्राप्तिर् अनुमीयत इति धारेश्वर-असहाय-श्रीकरादयो मन्यन्ते ।

> तथा विरकालोपेक्षया क्वचित् स्वरूपहानिः सम्भाव्येत । अतस् तूष्णीं न स्थातव्यम् इति व्यवहारोपदेशमात्रं क्रियत इति । विंशतिवर्षा भुक्तिर् भोगहानिकरी, न स्वरूपहानिकरी, तथात्वे सकलवचनविरोधाद् इति विश्वरूप-भट्टकुमार-ब्रह्मवित्-प्रवरादयो मन्यन्ते ।

> तथा क्वचिद् भोगहानेर् अप्य् अपवादम् आह याज्ञ्वल्क्यः ।

> आधिसीमोपनिक्षेपजडबालधनैर् विना ।

> तथोपनिधिराजस्त्रीश्रोत्रियाणां धनैर् अपि ॥

अत्र मनुर् अपि आह ।

> आधिश् चोपनिधिश् चोभौ न कालात्ययम् अर्हतः ।

> अपहार्यौ भवेतां तौ दीर्घकालम् अपि स्थितौ ॥

> चिरकाले ऽपि न तयोर् भोगात् स्वत्वम् इति स्थित्ः ॥

अत्र विशेषम् आह उशनाः ।

> दशवर्षाद् भोग्यं भोक्तुः स्वं भवति न भूर् इति ।

नारदः ।

> यत् किञ्चिद् दशवर्षाणि सन्निधौ प्रेक्षते धनी ।

> भुज्यमानं परैस् तूष्णीं न स तल् लब्धुम् अर्हति ॥

> उपेक्षां कुर्वतस् तस्य तूष्णीम्भूतस्य तिष्ठतः ।

> काले ऽतिपन्ने पूर्वोक्ते व्यवहारो न सिद्ध्यति ॥

> अजडश् चेद् अपौगण्डो विषये चास्य भुज्यते ।

> भग्नं तद् व्यवहारेण भोक्ता तद् धनम् अर्हति ।

तद् भोक्ता व्यवहारेणार्हति न भूतपूर्वगत्येत्य् अर्थः । बृहस्पतिः ।

> आहर्ता शोधयेद् भोगम् आगमं चैव संसदि ।

> तत्सुतो भुक्तिम् एवैकां पौत्रादिस् तु न किञ्चन ॥

कात्यायनः ।

> आहर्ता भुक्तियुक्तो ऽपि लेख्यदोषान् विशोधयेत् ।

> तत्सुतो भुक्तिदोशांस् तु लेख्यदोषांआस् तु नाप्नुयात् ॥

तद् अयम् अर्थः । पित्रा एकेन, पितृपितामहाभ्यां द्वाभ्याम्, पितृपितामहप्रपितामहैः त्रिभिर् वा अशीतिवर्षं षष्टिं वा नवतिं वा पञ्षाङ्गभोगे विपरीतागमाप्रसिद्धौ च भुक्तेः प्रामाण्यम् इति । अत्र कात्यायनः ।

> स्वद्रव्यं दीयमानं तु तत्स्वामी न निरोधयेत् ।

> रिक्थिभिर् वा परैर् वाथ दत्तं तेनैव तद् भवेत् ॥

स्मृत्यन्तरे ।

> रिक्थिभिर् वा परैर् द्रव्यं समक्षं यस्य दीयते ।

> अन्यस्य भुञ्जतः पश्चात् न स तल् लब्धुम् अर्हति ॥

कात्यायनः ।

> पश्यन्न् अन्यस्य ददतः क्षितिं यो न निवारयेत् ।

> स्वामी सतापि सेख्येन न स तां लब्धुम् अर्हति ॥

अत्र बृहस्पतिः ।

> भूमेर् अभुक्तिर् लेख्यस्य यथाकालम् अदर्शनम् ।

> साक्ष्यस्यास्मरणं चैव स्वार्थहानिकराणि तु ॥

> तस्माद् यत्नेन कर्तव्यं प्रमाणपरिपालनम् ।

> तेन कार्याणि सिद्ध्यन्ति स्थावराणि चरानि च ॥

व्यासः ।

> प्रमाणहेतुचरितैः शपथेन नृपाज्ञया ।

> वादिसम्प्रतिपत्त्या वा निर्णयो ऽष्टविधः स्मृतः ॥

> लिखितं साक्षिणो भुक्तिः प्रमाणं त्रिविधं स्मृतम् ।

> अनुमानं विदुर् हेतुस् तर्कश् चेति मनीषिणः ॥

> देशस्थितिः पूर्वकृता चरितं समुदाहृतम् ।

> अर्थानुरूपाः शपथाः स्मृताः सत्यधटादयः ॥

> तेषाम् अभावे राजाज्ञां निर्णयं तु विदुर् बुधाः ।

प्रमाणं त्रैविध्याद् अष्टविधत्वम् । बृहस्पतिः ।

> प्रमाणनिश्चयो यस् तु व्यवहारः स उच्यते ।

> अनुमानेन निर्णीतः चरित्रम् इति कथ्यते ॥

> केवलं शास्त्रम् आश्रित्य न कर्तव्यो ऽर्थनिर्णयः ।

> युक्तिहीने विचारे तु धर्महानिः प्रजायते ॥

> धर्मेण व्यवहारेण चारित्रेण नृपाज्ञया ।

> चतुष्प्रकारो ऽभिहितः सन्दिघ्धे ऽर्थे विनिर्णयः ॥

सर्वविवादेषु लेख्यसाक्ष्यादिधर्मशास्त्रोक्तप्रमाणानाम् अभावे धर्मानुसारेण निर्णयः कर्तव्यः । तेषु लिखितादिषु सत्सु तैर् एव निर्णयः कर्तव्यः । देशचारित्रव्यवहारयोर् विरोधे व्यवहारो वादनीयः । राजाज्ञाविरोधे देशचरित्रव्यवहाराव् अपि बाधनीयाव् इति ।

**इति श्रीमद्वरदराजीये व्यवहारनिर्णये व्यवहारमातृकाया**

**मानुषप्रमाणकाण्डं समाप्तम्**

## दिव्य-प्रमाण-निर्णय-काण्डम्

**अथ दिव्यान्य् उच्यन्ते**

अत्र पितामहः ।

> धटो ऽग्निर् उदकं चैव विषं कोशश् च पञ्चमः ।

> षष्ठश् च तण्डुलः प्रोक्तः सप्तमं तप्तमाषकः ॥

> अष्टमं फालम् इत्य् उक्तं नवमं धर्मसम्भवम् ।

> दिव्यान्य् एतानि सर्वाणि गुरुकार्येषु योजयेत् ॥

> यस्माद् देवैः प्रयुक्तानि पुष्करार्थं महात्मभिः ।

> परस्परविशुद्ध्यर्थं तस्माद् दिव्यानि नामतः ॥

> अपराधानुरूपेण साध्वसाधुविवक्षया ।

> देशकालार्थसङ्ख्याभिः प्रदातव्यानि नान्यथा ॥

> ऋणादिकेषु कार्येषु सविवादे परस्परम् ।

> द्रव्यसङ्ख्यान्विता देया पुरुषापेक्षया तथा ॥

तत्र शङ्खः- “तत्र दिव्यं नाम तुलाधारणं विषाशनम् अपां प्रवेशो लोहधारणम् इष्टापूर्तापत्यप्रदानम् अन्यांश् च शपथान् कारयेत्” । अत्र विष्णुः- 


        अथ समयक्रिया । राजद्रोहपातकेषु यथाकामम्, निक्षेपस्वर्णस्तेयसाहसेषु अर्थप्रमाणात् सर्वेष्व् अर्थजातेषु मूल्यं कनकं कल्पयेत् । तत्र कृष्णलोने शूद्रं दूर्वाकरं शापयेत् । द्विकृष्णलोने तिलकरम्, त्रिकृष्णलोने रजतकरम्, चतुःकृष्णलोने सुवर्णकरम्, पञ्चकृष्णलोने सीरोद्धृतमहीकरं सुवर्णार्धोने कोशो देयः शूद्रस्य । ततः परं यथार्हं दण्डाः – धटाग्न्यम्बुविषाणाम् अन्यतमं कोशवर्जं ब्राह्मणस्य । आगामिसमयनिबन्धक्रियासु कोशः । द्विगुणे ऽर्थे यथाभिहिता समयक्रिया वैश्यस्य । त्रिगुणे ऽर्थे राजन्यस्य, चतुर्गुणए ऽर्थे ब्राह्मणस्य । प्राग्दृष्टदोषं ब्राह्मणं दिव्यानाम् अन्यतमेनैव स्वल्पे ऽर्थे ऽपि कारयेत् । सुविदितसच्चरित्रं न महत्य् अर्थे ऽपीति ॥

**अथ दिव्यकालः**

अत्र प्रजापतिः ।

> धटः सर्वर्तुकः प्रोक्तो वाते वाति च वर्जयेत् ।

> अग्नेः शिशिरहेमन्तौ वर्षाश् चैव प्रकीर्तिताः ॥

> ग्रीष्मे तोयं समाख्यातं हेमन्ते शिशिरे विषम् ।

> अव्यवस्थितमर्यादं विषं प्रावृषि वर्जयेत् ॥

> चैत्रो मार्गशिरश् चैव वैशाखश् च तथैव च ।

> एते साधारणा मासा दिव्यानाम् अविरोधिनः ॥

अत्र विशेषम् आह पितामहः ।

> पूर्वाह्णे ऽग्निपरीक्षा स्यात् पूर्वाह्णे च धटो भवेत् ।

> मध्याह्ने तु जलं देयं धर्मतत्त्वम् अभीप्सता ॥

> दिवसस्य तु पूर्वाह्णे कोशदिव्यं विधीयते ।

> रात्रौ तु पश्चिमे यामे विषं देयं प्रयत्नतः ॥

अनुक्तकालविशेषाणां दिव्यानां पूर्वाह्ण एव कालः,

> पूर्वाह्णे सर्वदिव्यानां प्रदानं परिकीर्तितम् ।

इति नारदवचनात् ।

**अथ कर्तृनियमः**

> ब्राह्मणस्य धटः प्रोक्तः क्षत्रियस्य हुताशनम् ।

> वैश्यस्य सलिलं प्रोक्तं विषं शूद्रस्य निर्मितम् ॥

> तोयम् अग्निर् विषं चैव दातव्यं बलिनां नृणाम् ।

> बालवृद्धस्त्रियश् चैव परीक्षेत धटेन तु ॥

> कुष्ठिनां वर्जयेद् अग्निं सलिलं श्वासकासिनाम् ।

> पित्तश्लेष्मवतां नित्याम् विषं तु परिवर्जयेत् ॥

अत्र याज्ञवल्क्यः ।

> तुलाग्न्यापो विषं कोशो दिव्यानीह विशुद्धये ।

> महाभियोगेष्व् एतानि शीर्षकस्थ ऽभियोक्तरि ॥

पितामहः ।

> अवष्टम्भाभियुक्तानां धटादीनि विनिर्दिशेत् ।

> तण्डुलाश् चैव कोशश् च शङ्कास्व् एतौ न संशयः ॥

तत्र चौर्यशङ्कायां तप्तमाषः ।

> चौर्यशङ्काभियुक्तानां तप्तमाषो विधीयते ।

विनिर्दिशेद् इति वचनात् ।

> चिर्स्थायिविहीनानि दिव्यानि परिवर्जयेत् ।

> धटादीनि विषान्तानि कोशस् त्व् एवाशिरा मतः ॥

> राजभिः शङ्कितानां च निर्दिष्टानां च दस्युभिः ।

> आत्मशुद्धिपराणां च दिव्यं देयं शिरो विना ॥

> अशिरांस्य् अपि दिव्यानि भूभृद् भृत्येषु दापयेत् ।

अत्र नारदः ।

> शिरो ऽवस्थायिनि जने अभियोक्तर्य् अवस्थिते ।

> दिव्यप्रदानम् उचितम् अन्यत्र नृपशासनात् ॥

अत्र पितामहः ।

> त्र्यहोषिताय विधिवद् एकरात्रोषिताय वा ।

> नित्यं देयानि दिव्यानि शुचये चार्द्रवाससे ॥

त्र्यहोषितत्वम् अत्यन्तमलिनपुरुषाभिप्रायम् । अत्र याज्ञवल्क्यः ।

> सचेलस्नातम् आहूय सूर्योदय उपोषितम् ।

> कारयेत् सर्वदिव्यानि नृपब्राह्मणसन्निधौ ॥

यद् इदं वचनम्,

> स्त्रीणां च न भवेद् दिव्यं यदि धर्मम् अपेक्षते ।

इत्य् आङ्गिरसं तत् पुरुषस्य सम्भवे, न स्त्रीणाम् इत्य् अभिप्रायेण । अत एव पितामहः ।

> बालवृद्धस्त्रियश् चैव परीक्षेत धटेन तु । इति ।

तथा नारदो ऽपि दिव्यान्य् उक्त्वा आह ।

> स्त्रीणां शीलाभियोगे च स्तेयसाहसयोर् अपि ।

> एवंविधो विधिर् दृष्टः सर्वार्थापह्नवेषु च ॥ इति ।

याज्ञवल्क्यः ।

> तुला स्त्रीबालवृद्धान्धपङ्गुब्राह्मणरोगिणाम् ।

> अग्निर् जलं वा शूद्रस्य यवाः सप्त विषस्य वा ॥

अत्र हारीतः ।

> राजन्ये ऽग्निं धटं विप्रे वैश्ये तोयं नियोजयेत् ।

> सर्वेषु सर्वं दिव्यं वा विषवर्जं द्विजोत्तमे ॥

> न विषं ब्राह्मणे दद्याद् विषं वर्णान्तरे स्मृतम् ।

> कोशतण्डुलधर्मांस् तु धर्मसम्भवम् एव च ॥

> पुत्रदारादिशपथान् सर्वकालं प्रयोजयेत् ।

> नार्तानां तोयशूद्धिः स्यात् न विषं पित्तरोगिणाम् ॥

> श्वित्र्यन्धकुनखादीनां नाग्निकर्म विधीयते ।

पितामहः ।

> स्त्रीबालवृद्धरोगार्तनिरुत्साहानि दुर्बला ।

> न मज्जनीयास् तोयेषु स्वपप्राणा हि ते स्मृताः ॥

> न लोहशिपिनाम् अग्निं सलिलं नाम्बुसेविनाम् ।

> मन्त्रयोगविदां चैव विषं दद्यात् तु न क्वचित् ॥

बृहस्पतिः ।

> दिव्यं तु वर्जयेन् नित्यम् आर्तानां तु गरैर् नृणाम् ।

> तण्डुलैर् नाभियुञ्जीत व्रतिनां मुखरोगिणाम् ॥

> महाभियोगे निर्धर्मे कृतघ्ने क्लीबकुत्सिते ।

> नास्तिके दृष्टदोषे च कोशपानं विवर्जयेत् ॥

पितामः ।

> मातापितृद्विजगुरुबालस्त्रीराजघातिनाम् ।

> महापातकयुक्तानां नास्तिकानां विशेषतः ॥

> लिङ्गिनां क्षपणादीनां मन्त्रतन्त्रक्रियाविदाम् ।

> वर्णसङ्करजातानां पापाभ्यासप्रवर्तिनाम् ॥

> एतेष्व् एवाभियोगेषु निन्द्येष्व् अन्येषु चैव हि ।

> दिव्यं प्रकल्पयेन् नैव राजा धर्मपरायणः ॥

> महापातकशङ्कायां परशुस् तप्तमाषकः ।

> दशनिष्के तदर्थे च तदर्धे च तथा स्मृतः ॥

> पञ्चनिष्के तदर्धे च तदर्धे तप्तमाषकः ।

इति पाठान्तरम् । अत्र हारीतः ।

> विस्रम्भे सन्धिकार्ये च विवादे रिक्थिनां तथा ।

> क्रियासमूह ऋत्विक्षु कोशम् एव प्रदापयेत् ॥

> उभयानुमते देयं सर्वं दिव्यं प्रयत्नतः ।

पितामहः ।

> लोकापवाददुष्टानां दिव्यं देयं शिरो विना ।

> इन्द्रस्थाने ऽभिशप्तानां महापातकिनां नृणाम् ॥

> राजद्रोहप्रवृत्तानां राजद्वारे प्रदापयेत् ।

> प्रातिलोम्यप्रसूतानां दिव्यं देयं चतुष्पथे ॥

> अतो ऽन्येषु च कार्येषु सभामध्ये प्रयोजयेत् ।

> यथोक्तविधिना देयं दिव्यं दिव्यविशारदैः ॥

> अयथोक्तप्रयुक्तं तु न सत्यं साध्यसाधने ।

> अदेशकालदत्तानि बहिर्वेदिकृतानि च ॥

> व्यभिचारं सदामृनि (?) कुर्वन्तीह न संशयः ।

**[इति दिव्यानां कालदेशपात्रकर्तृभेदनिर्णयः]**

**अथ धटविधिर् उच्यते**

अत्र प्रजापतिः ।

> दिव्येषु सर्वकार्याणि प्राड्विवाकः प्रदापयेत् ।

> अध्वरेषु यथाध्वर्युः सोपवासो नृपाज्ञया ॥

> छित्त्वा याज्ञीयवृक्षं तु यूपवन् मन्त्रपूर्वकम् ।

> प्रणम्य लोकपालेभ्यः तुला कार्या मनीषिभिः ॥

> ऋज्वी धटतुला कार्या खादिरी तैन्दुकी तथा ।

> खादिरं कारयेत् तत्र निर्व्रणं शुक्लवर्जितम् ॥

> शिंशपा तदलाभे तु सालं वा कोटरं विना ।

> एवंविधानि काष्ठानि धटार्थं परिकल्पयेत् ॥

> मन्त्रः सौम्यो वानस्पत्यः छेदने जप्य एव च ।

> चतुरश्रा तुला कार्या पादौ चापि तथाविधौ ॥

> अनन्तरं तु तयोर् हस्तौ भवेद् अध्यर्धम् एव वा ।

> तोरणे च तथा कार्ये पार्श्वयोर् उभयोर् अपि ॥

> धटाद् उच्चतरे स्यातां नित्यं दशभिर् अङ्गुलैः ।

> अवलम्बौ च कर्तव्यौ तोरणाभ्याम् अधोमुखौ ॥

> मृण्मयौ सूत्रसम्बद्धौ धटमस्तकचुम्बिनौ ।

> प्राङ्मुखो निश्चलः कार्यः शुचौ देशे धटः सदा ॥

> इन्द्रस्थाने सभायां वा राजद्वारे चतुष्पथे ।

> शिक्यद्वयं समासज्य पार्श्वयोर् उभयोर् अपि ॥

> प्राङ्मुखान् कारयेद् दर्भान् शिक्ययोर् इति निश्चयः ।

> एकस्मिंस् तुलयेत् कर्तॄन् अन्यस्मिन् मृत्तिकां शुभाम् ॥

> इष्टकाभस्मपाषाणकपालास्थिविवर्जिताम् ।

> परीक्षका नियोक्तव्यास् तुलामानविशारदाः ॥

> वणिजो हेमकाराश् च कांस्यकारास् तथैव च ।

> कार्यः परीक्षकैर् नित्यम् अवलम्बसमो धटः ॥

> उदकं च प्रदाप्यं स्यात् धटस्योपरि पण्डितैः ।

> यस्मिन् न प्लवते तोयं स विज्ञेयः समो धटः ॥

> धटं तु कारयेन् नित्यं पताकाध्वजशोभितम् ।

> तुलयित्वा नरं पूर्वं ततस् तम् अवतारयेत् ॥

एवम् उक्तविधिना तुलां कृत्वा प्राड्विवाकः एवं कुर्याद् इत्य् आह पितामहः ।

> प्राञ्जलिः प्राङ्मुखो भूत्वा प्राड्विवाकस् ततो वदेत् ।

> एह्य् एहि भगवन् धर्म अस्मिन् दिव्ये समाविश ॥

> सहितो लोकपालैश् च वस्वादित्यमरुद्गणैः ।

> आवाह्य तु धटे धर्मं पश्चाद् अङ्गादि विन्यसेत् ॥

> इन्द्रं पूर्वे तु दिग्भागे प्रेतेशं दक्षिणे तथा ।

> वरुणं पश्चिमे भागे कुबेरं तूत्तरे तथा ॥

> अग्न्यादिलोकपालांश् च कोणभागेषु विन्यसेत् ।

> इन्द्रः पीतो यमः श्यामो वरुणः स्फाटिकप्रभः ॥

> कुबेरस् तु सुवर्णाभो ह्य् अग्निश् चापि सुवर्णभः ।

> तथैव निरृतिः श्यामो वायुर् धूम्रः प्रशस्यते ॥

> ईशानस् तु भवेद् रक्त एवं ध्यायेत् क्रमाद् इमान् ।

> इन्द्रस्य दक्षिणे पार्श्वे वसून् आराधयेद् बुधः ॥

बृहस्पतिः ।

> धरोद्घ्रुवस् तथा सोम आपश् चैवानिलो ऽनलः ।

> देवेशेशानयोर् मध्ये ह्य् आदित्यानां ततो ऽयनम् ॥

> धातार्यमा च मित्रश् च वरुणो ऽंशो भगस् तथा ।

> इन्द्रो विवस्वान् पूषा च पर्जन्यो दशमः स्मृतः ॥

> ततस् त्वष्टा ततो विष्णुर् अजघन्यो जघन्यजः ।

> इत्य् एते द्वादशादित्या नामभिः परिकीर्तिताः ॥

> अग्नेः पश्चिमभागे तु रुद्राणाम् अयनं विदुः ।

> वीरभद्रश् च साम्भुश् च गिरीशश् च महायशाः ॥

> अजेकपाद् अहिर्बुध्न्यः पिनाकी चापराजितः ।

> भवनाथेश्वरश् [भुवनाधीश्वराश्] चैव कपाली च विशाम्पतिः ॥

> स्थाणुर् भगश् च भगवान् रुद्राश् चैकादश स्मृताः ।

> प्रेतेशरक्षसोर् मध्ये मातृस्थानं प्रकल्पयेत् ॥

> ब्राह्मी माहेश्वरी चैव कौमारी वैष्णवी तथा ।

> वाराही चैव माहेन्द्री चामुण्डा गणसंयुता ॥

> निरृतेर् उत्तरे भागे गणेशायतनं विदुः ।

> वरुणस्योत्तरे भागे मरुतां स्थानम् उच्यते ॥

> श्वसनः स्पर्शनो वायुर् अनिलो मारुतस् तथा ।

> प्राणः प्राणेशजीवौ च मरुतो ऽष्टौ प्रकीर्तिताः ॥

स्मृत्यन्तरे ।

> आवहो विवहश् चैव उद्वहः संवहस् तथा ।

> न्यावहो निवहश् चैव प्रवहो जीवहस् तथा ॥

> नामभेदेन मरुतां विकल्पः स उदाहृतः ।

> धटस्योत्तरभागे तु दुर्गाम् आवाहयेद् बुधः ॥

> एतासां देवतानां तु स्वनाम्ना पूजनं विदुः ।

> धूपावसानं धर्माय दत्वा चार्घ्यादिकं क्रमात् ॥

> धटस्य पश्चाद् अङ्गानां भूषणान्तं प्रकल्पयेत् ।

गन्धपुष्पादीनि च धटपूजायां रक्तानि कार्याणि, नारदवचनात्-

> रक्तैर् गन्धैश् च पुष्पैश् च दध्यपूपाक्षतादिभिः ।

> अर्चयेत् तु धटं पूर्वं ततः शिष्टांस् तु पूजयेत् ॥ इति ।

इन्द्रादीनां रक्तैर् अन्यैर् वा पूजनम् । एतच् च सर्वं प्राड्विवाकः कुर्याद् इत्य् आह प्रजापतिः ।

> प्राड्विवाकस् ततो विप्रो वेदवेदाङ्गपारगः ।

> श्रुतवृत्तोपसम्पन्नः शान्तिचित्तो विमत्सरः ॥

> सत्यसन्धः शुचिर् दक्षः सर्वप्राणिहिते रतः ।

> उपोषितः शुद्धवासाः कृतदन्तानुधावनः ॥

> सर्वासां देवतानां च पूजां कुर्याद् यथाविधि ।

> चतुर्दिक्षु तथा होमः कर्तव्यो वेदपारगैः ॥

> आज्येन हविषा चैव समिद्भिर् होमसाधनैः ।

> सावित्र्या प्रणवेनाथ स्वाहान्तेनैव हावयेत् ॥

> धर्मार्थम् अभियुक्तः स्यात् लिखित्वा तन्तुपत्रके ।

> मन्त्रेणानेन सहितं तत् कार्यं तु शिरोगतम् ॥

अयं मन्त्रः ।

> आदित्यचन्द्राव् अनिलो ऽनलश् च द्यौर् भूमिर् आपो हृदयं यमश् च ।

> अहश् च रात्रिश् च उभे च सन्ध्ये धर्मश् च जाजाति नरस्य वृत्तम् ॥ इति ।

अनेन मन्त्रेण सहितम् अभियुक्तार्थं पत्रे लिखित्वा तत् पत्रं शिरसि धार्यम् । एतच् च धर्मावाहनादि शिरसि पत्रारोहणान्तं दिव्यमातृकाख्यं सर्वदिव्यसाधारणम् उक्तम् । तथा च प्रजापतिः ।

> इमं मन्त्रविधिं कृत्स्नं सर्वं दिव्येषु योजयेत् ।

> आवाहनं च देवानां तथैव परिकल्पयेत् ।

अनन्तरं प्राड्विवाको धटम् आमन्त्रयेत् । 

> त्वं धट ब्रह्मणा सृष्टः परीक्षार्थं दुरात्मनाम् ।

> धकाराद् धर्ममूर्तिस् त्वं टकारात् कुटिलं नरम् ॥

> धृतो भावयसे यस्मात् धट्स् तेनाभिधीयसे ॥

इत्य् अनेन मन्त्रेण तुलाम् अभिमन्त्रयेत् । याज्ञवल्क्य आह ।

> तुलाधारणविद्वद्भिर् अभियुक्तस् तुलाद्धृतः ।

> प्रतिमानसमीभूतो रेखां कृत्वावतारितः ॥

> त्वं तुले सत्यधामासि पुरा देवैर् विनिर्मिता ।

> तत् सत्यं वद कल्याणि संशयान् मां विमोचय ॥

> यद्य् अस्मि पापकृन् मातः ततो मां त्वम् अधो नय ।

> शुद्धश् चेद् गमयोर्ध्वं मां त्वं तुलेत्य् अभिमन्त्रयेत् ॥

अत्र नारदः ।

> शिक्यद्वयं समासाद्य धटकर्कटयोर् दृढम् ।

> एकत्र शिक्ये पुरुषम् अन्यत्र तुलयेच् छिलाम् ॥

> धारयेद् उत्तरे पार्श्वे पुरुषं दक्षिणे शिलाम् ।

> पीठिकां कारयेत् तस्मिन् इष्टकापांसुलोष्टकैः ॥

प्रतिमाने मृच्छिलयोर् विकल्पः । एवं शिरोऽवस्थितजितपत्रक्रमम् अनन्तरं धटम् आरोपयति । आरोपितं च विनाडीपञ्चकं यावत् तावत् तथैवावस्थापयेत्,

> विनाड्यः पञ्च विज्ञेयाः परीक्ष्याः कालकोविदैः ।

इति स्मृतेः । दशगुर्वक्षयोच्चारणकालः प्राणः । षट्प्राणो विनाडिः ।

> दशगुर्वक्षरः प्राणः षट्प्राणाः स्युर् विनाडिका ।

> तासां षष्ट्या तु घटिका तासां षष्ट्या त्व् अहः स्मृतम् ॥ इति ।

शुद्ध्यशुद्धिनिर्णयकारणम् आह प्रजापतिः ।

> तुलितो यदि वर्धेत स शुद्धः स्यान् न संशयः ।

> समो वा हीयमानो वा न विशुद्धो भवेन् नरः ॥

तथा अन्यत्र ।

> कक्ष्याच्छेदे तुलाभङ्गे धटकर्कटयोस् तथा ।

> रज्जुछेदे ऽक्षभङ्गे च तथैवाशुद्धिम् आदिशेत् ॥ इति ।

यदा तु दृश्यमाने कारणे एषां भङ्गः नादृष्टवशात्, तदा समाधानं कृत्वा पुनर् आरोपणं कर्तव्यम्,

> शिक्यादिछेदभङ्गे च पुनर् आरोपयेन् नरम् ।

इति स्मृत्यन्तरवचनात् । समे पुनःप्रयोग इति बृहस्पतिर् आह ।

> धटे नियुक्तस् तुलितो हीनश् चेद् धानिम् आप्नुयात् ।

> तत्समस् तु पुनस् तौल्यो वर्धितो विजयी भवेत् ॥

> शिक्यछेदे ऽक्षभङ्गे वा दद्याच् छुद्धिं पुनर् नृपः ॥

अत्र प्रजापतिः ।

> साक्षिणो ब्राह्मणाः श्रेष्टाः यथादृष्टार्थवादिनः ।

> ज्ञानिनः शुचयो ऽलुब्धा नियोक्तव्या नृपेण तु ॥

> तेषां वचनतो गम्यः शुद्ध्यशुद्धिविनिर्णयः ।

> ऋत्विक्पुरोहिताचार्यान् दक्षिणाभिश् च तोषयेत् ॥

> शंसन्तु ब्राह्मणाः सर्वे शुद्ध्यशुद्धी नृपे तदा ।

> सद्भिः परिवृतो राजा शुद्धम् आहूय पूजयेत् ॥

> शुद्धिव्यञ्जनहेत्वर्थं पत्रं दद्यात् स्वचिह्नितम् ।

> अशुद्धं दण्डयित्वा तु स्वराष्ट्राद् विप्रवासयेत् ॥

> एवं कारयिता राजा भुक्त्वा भोगान् मनोगतान् ।

> महतीं कीर्तिम् आसाद्य ब्रह्मभूयाय कल्पते ॥

**इति धटविधिः**

**अथाग्निविधिः**

अथ प्रजापतिः ।

> अग्नेर् विधिं प्रवक्ष्यामि यथाशास्त्रेषु चोदितम् ।

> कारेयन् मण्डलान्य् अष्टौ पुरस्तान् नवमं तथा ॥

> आग्नेयं मण्डलं त्व् आद्यं द्वितीयं वारुणं स्मृतम् ।

> तृतीयं वायुदैवत्यं चतुर्थं यमदैवतम् ॥

> पञ्चमं त्व् इन्द्रदैवत्यं मण्डलं तूच्यते बुधैः ।

> कौबेरम् उच्यते षष्ठं सप्तमं सोमदैवतम् ॥

> आदित्यम् अष्टमं चैव नवमं सर्वदैवतम् ।

> एतानि मण्डलान्य् अष्टाव् इति शास्त्रविदो विदुः ॥

> अष्टभिर् मण्डलैः प्रोक्तम् अङ्गुलीनां शतद्वयम् ।

> चतुर्विंशत्समधिकं भूमेस् तु परिकल्पना ॥

> षोडशाङ्गुलिसञ्ज्ञेयं मण्डलं तावद् अन्तरम् ।

अङ्गुलिप्रमाणं च,

> तिर्यग्यवोदरा ह्य् अष्टाव् ऊर्ध्वा वा व्रीहयस् त्रयः ।

> प्रमाणम् अङ्गुलस्योक्तं वितस्तिर् द्वादशाक्गुला ॥

> हतो वितस्तिद्वितयं दण्डो हस्तचतुष्टयम् ।

> तत्सहस्रद्वयं क्रोशो योजनं तच्चतुष्टयम् ॥ इति ।

स्मृत्यन्तरे ।

> द्वात्रिंशदङ्गुलं प्राहुः मण्डलं तावदन्तरम् ।

> अष्टभिर् मण्डलैर् एवम् अङ्गुलीनां शतद्वयम् ॥

> षट्पञ्चाशत्समधिकं भूमेस् तु परिकल्पना ।

> कर्तुः पदः समं कार्यं मण्डलं तु प्रमाणतः ॥

पदः समम् इति कल्पान्तरम् । तत्र नवममण्डलपरिमिताङ्गुलप्रमाणकं विहायाष्टभिर् मण्डलैः अष्टभिश् चान्तरालैः प्रत्येकं षोडशाङ्गुलिप्रमाणेन अङ्गुलीनां षट्पञ्चाशदधिकं (?) शतद्वयं सम्पद्यते । तत्रापि गम्यानि सप्तैव मण्डलानि । यस्मात् प्रथमे तिष्ठति नवमे क्षिपति । तत्र सचेलस्नातम् आहूय इत्यादि दिव्यमातृकोक्तसाधारणधर्मेष्व् अनुष्ठितेषु तुलाविधानोक्तधर्मावाहनादि-शिरःपत्रारोपणान्ते च विध्यन्ते । सत्य् अग्निविधौ विशेषम् आह प्रजापतिः ।

> पश्चिमे मण्डले तिष्ठन् प्राङ्मुखः प्राञ्जलिः शुचिः ।

> लक्षयेयुः क्षतादीनि हस्तयोर् अधिकारिणः ॥

कराभ्यां येनासौ विमृदितव्रीहिहस्तस्य करौ लक्षयित्वा तिलकालकवणकिणादिस्थानेष्व् अलक्तकरसादिनाङ्कयित्वा यथाह नारदः ।

> हस्तक्षतेषु सर्वेषु कुर्याद् धंसपदानि तु ।

इति । अनन्तरं सप्ताश्वत्थस्य पर्णानि हस्तयोर् अञ्जलीकृतयोर् न्यसेत्,

> पत्रैर् अञ्जलिम् आपूर्य आश्वत्थैः सप्तभिः समैः ।

इति स्मरणात् । तानि च हस्तसहितानि सूत्रेण तावद् वेष्टयेत् । यावन्त्य् अश्वत्थपर्णानि सप्तकृत्वो वेष्टयेद् इत्य् अर्थः । सूत्राणि च सप्तशुक्लानि भवन्ति ।

> वेष्टयीत सितैर् हस्तौ सप्तभिः सूत्रतन्तुभिः ।

इति नारदवचनात् । तथा सप्त शमीपत्राणि सप्तैव दूर्वापत्राणि चाक्षताश् च दध्यक्तान् अक्षतांश् चाश्वत्थपत्राणाम् उपरि विन्यसेत्,

> सप्त पिप्पलपत्राणि शमीपत्राण्य् अथाक्षतान् ।

> दूर्वायाः सप्त पत्राणि दध्यक्ताश् चाक्षतान् न्यसेत् ॥

इति स्मरणात्, तथा कुसुमानि च विन्यसेत्,

> सप्त पिप्पलपत्राणि अक्षतान् सुमनोदधि ।

> हस्तयोर् निक्षिपेत् तत्र सूत्रेणावेष्टनं तथा ॥

इति पितामहवचनात् । सुमनसः पुष्पाणि । यद् अपि स्मरणम्,

> अयस् तप्तं तु पाणिभ्याम् अर्कपत्रैस् तु सप्तभिः ।

> अन्तर्हितं हरन् शुद्धस् त्व् अदग्धः सप्तमे पदे ॥

इति तद् अश्वत्थपत्राभावे ऽर्कपत्रविषयं वेदितव्यम् । अत्र याज्ञवल्क्यः ।

> करौ विमृदितव्रीहेः लक्षयित्वा ततो न्यसेत् ।

> सप्ताश्वत्थस्य पत्राणि तावत् सूत्रेण वेष्टयेत् ॥

यस्य कराभ्यां व्रीहयो विमर्दिताः, तस्य करौ लक्षयित्वा हस्तगततिलकालव्रणकिणादि परिगणय्य, अनन्तरं सप्ताश्वत्थस्य पत्राणि अञ्जलीकृतयोर् हस्तयोर् न्यसेत् । तान्य् अश्वत्थपत्राणि सप्तकृत्वः शुक्लैस् तन्तुभिः वेष्टयेत् ,

> वेष्टयेरन् सितैर् हस्तौ सप्तभिः सूत्रतन्तुभिः ।

इति नारदवचनात् । अश्वत्थपत्राणाम् उपरि सप्तशमीपत्राणि दूर्वापत्राणि च सप्त दध्यक्तान् अक्षतांश् च विन्यसेत् । तथा च पितामहः ।

> सप्त पिप्पलपत्राणि शमीपत्राण्य् अथाक्षतान् ।

> दूर्वायाः सप्त पत्राणि दध्यक्तान् अक्षतांस् तथा ॥

विन्यसेद् इति शेषः । तथा कुसुमादि च विन्यसेत् । 

> सप्तपिप्पलपत्राणि अक्षतान् कुसुमं दधि ।

> हस्तयोर् निक्षिपेत् तत्र सूत्रेणावेष्टयेत् तथा ॥ इति ।

यद् अपीदं स्मरणम्,

> अयस् तप्तं तु पाणिभ्याम् अर्कपत्रैस् तु सप्तभिः ।

> अन्तर्हितरजः शुद्धस् त्व् अदग्धं सप्तमे पदे ॥

इति, तद् अश्वत्थपत्राभावे द्रष्टव्यम् । अत्र प्रजापतिः ।

> अग्रहीनं समं कृत्वा त्व् अष्टाङ्गुलम् अयोमयम् ।

> पिण्डं तु दापयेद् अग्नौ पञ्चाशत्पलिकं स्मृतम् ॥

अत्र व्यासः ।

> प्राङ्मुखस् तु ततस् तिष्ठेत् प्रसारितकराङ्गुलिः ।

> आर्द्रवासाः शुचिश् चैव शिरस्य् आरोप्य पत्रकम् ॥

> जत्यैव लोहकारो यः कुशलश् चाग्निकर्मणि ।

> दृष्टप्रयोगश् चान्यत्र तेन यो ऽग्नौ तु दापयेत् ॥

> अग्निवर्णमयः पिण्डं सस्फुलिङ्गं सुरक्षितम् ।

> पञ्चाशत्फलिकं भूयः कारयित्वा शुचिर् द्विजः ॥

> तृतीयतापे तप्यन्तं ब्रूयात् सत्यपुरस्कृतम् ।

> शृण्विमं मानवं धर्मं लोकपालैर् अधिष्ठितम् ॥

> त्वम् अग्ने सर्वदेवानां पवित्रं परमं मुखम् ।

> त्वम् अग्ने सर्वभूतानां हृदिस्थो वेत्सि चेष्टितम् ॥

> सत्यानृते च विज्ञाय त्वत्तः समुपगृह्यते ।

> वेदादिभिर् इदं प्रोक्तं नान्यथा कर्तुम् अर्हसि ॥

> स एष त्वां कारयति सत्येनानेन मानवः ।

> सत्यवाक्यस्य चास्य त्वं शीतो भव हुताशन ॥

> मृषावाक्यस्य पापस्य दह हस्तौ च मायिनः ।

> अमुम् अर्थं च पत्रस्थम् अभियुक्तं यथार्थतः ॥

> संश्राव्य मूर्ध्नि तस्यैव यस्य देयो यथाक्रमम् ।

> इत्य् उक्त्वा हस्तयोस् तस्य प्रदद्यात् पिण्डपावकम् ॥

> सम्प्रतप्तायसं भुग्नं विस्फुलिङ्गार्चिर् उद्धृतम् ।

> दृढं गृहीत्वा सन्दंशैः विद्युज्ज्वालासमप्रभम् ॥

> हस्ताभ्यां तं समादाय प्राड्विवाकसमीरितः ।

> स्थित्वैकस्मिंस् ततो ऽन्यानि व्रजेत् सप्त त्व् अजिहमगः ॥

> असम्भ्रान्तः शनैर् गच्छेद् अक्रुद्धः सो ऽनलं प्रति ।

> न पातयेत् ताम् अप्राप्य या भूमिः परिकल्पिता ॥

> न मण्डलम् अतिक्रामेत् नान्तरा स्थापयेत् पदम् ।

> मण्डलं नाष्टमं गत्वा ततो ऽग्निं विसृजेन् नरः ॥

> यस् त्व् अन्तरा पातयति दग्धश् च न विभाव्यते ।

> पुनस् तं हारयेद् अग्निं स्थितिर् एषा दृढीकृता ॥

प्रथमं मण्डलस्थितस्य कर्तुर् अग्न्यभिमन्त्रणम् आह याज्ञवल्क्यः ।

> त्वम् अग्ने सर्वभूतानाम् अन्तश् चरसि पावक ।

> साक्षिवत् पुण्यपापेभ्यो ब्रूहि सत्यं कवे मम ॥

सत्यं ब्रूहि दर्शयेत्य् अर्थः । तत्र प्रथमं सुतप्तं पिण्डं लोहशुद्ध्यर्थम् उदके निक्षिप्य, पुनः सन्ताप्योदके निक्षिप्य, तृतीयतापे सन्दंशेन गृहीत्वा, पुरत आनीते कर्ता त्वम् अग्ने सर्वभूतानाम् इत्य् अभिमन्त्रणं ब्रूयात् । अस्मिन्न् अवसरे प्राड्विवाको मण्डलानां दक्षिणप्रदेशे लौकिकम् अग्निम् उपसमाधाय अग्नये पावकाय स्वाहा इति अष्टोत्तरशतम् आज्येन जुहुयात्,

> शान्त्यर्थं जुहुयाद् अग्नौ घृतं चाष्टोत्तरं शतम् ।

इति स्मृत्यन्तरे दर्शनात् । अष्टमे मण्डले स्थित्वा, नवमे ऽग्नित्यागे कृते, एवं कुर्याद् इत्य् आह याज्ञवल्क्यः ।

> मुक्त्वाग्निं मृदितव्रीहिर् अदग्धः शुद्धिम् आप्नुयात् ।

अत्र कात्यायनः ।

> प्रस्खलत्य् अभिशस्तश् चेत् स्थानाद् अन्यत्र दह्यते ।

> अदग्धं ते विदुर् देवाः तस्य भूयो ऽपि दापयेत् ॥

स्थानाद् अन्यत्र हस्ताभ्याम् अन्यत्रेत्य् अर्थः । अत्र प्रजापतिः ।

> अन्तरा पतिते पिण्डे सन्देहे वा पुनर् हरेत् ।

> हृते तु मर्दयेत् पश्चात् व्रीहीन् अप्य् अथ वा यवान् ॥

यदि गच्छतः अन्तराष्टममण्डलाद् अर्वाग् एव पिण्डः पतति, व्रीहियवादिमर्दने कृते ऽपि दग्धादग्धत्वेन वा संशयो भवति, तदा पुनर् हरेत् । द्वितीये प्रयोगे ऽपि सन्देहे हानिर् एव, पुनः पुनर् हरेद् इति वचनाभावात् । तत्र शुद्धस्य राज्ञा शुद्धिपत्रं देयम् । अशुद्धस्य पूर्ववद् दण्डादानपूर्वकं त्याग एव ।

**[इत्य् अग्निविधिः]**

**अथोदकविधिर् उच्यते**

अत्र प्रजापतिः ।

> तोयस्याथ प्रवक्ष्यामि विधिं धर्म्यं पुरातनम् ।

> शुभाशुभपरीक्षार्थं ब्रह्मणाभिहितं स्वयम् ॥

> शरान् सम्पूजयेद् भक्त्या वैणवं च धनुस् तथा ।

> अर्चयेत् पुष्पदीपैश् च ततः कर्म समारभेत् ॥

तत्र कात्यायनः ।

> शरान् अनायसैर् अग्रैः प्रकुर्वीत विशुद्धये ।

> वेणुकाण्डमयांश् चैव क्षेप्ता च सुदृढं क्षिपेत् ॥

अत्र नारदः ।

> क्रूरं धनुः सप्तशतं मध्यमं षट्छतं स्मृतम् ।

> मन्दं पञ्चशतं ज्ञेयं एष ज्ञेयो धनुर्विधिः ॥

> नातिक्रूरेण धनुषा क्षेपयित्वा शरत्रयम् ।

> पानीये मज्जनं कार्यं शङ्का यत्र प्रजायते ॥

> ब्राह्मणः क्षत्रियो वैश्यो रागद्वेषविवर्जितः ।

> नाभिमात्रे जले स्थित्वा पुरुषं स्तम्बयेद् बली ॥

> तस्योरू प्रतिसङ्ग्राह्य निमज्जेद् अभिशापवान् ।

अत्र प्रजापतिः ।

> शरत्रयं वैणवं च धनुष्य् अपि च वैणवे ।

तत्रैकादशाङ्गुल्यधिकं हस्तचतुष्टयम् उत्तमस्य धनुषः प्रमाणम्, मध्यमस्य दशाङ्गुलाधिकम्, अधमस्य नवाङ्गुलाधिकम्, शराश् चानायसाग्रा वैणवाः कार्याः । अत्र प्रजापतिः ।

> क्षेप्ता च क्षत्रियः कार्यः तद्वृत्तिर् ब्राह्मणो ऽपि वा ।

> अक्रूरहृदयः शान्तः सोपवासः क्षिपेद् इषून् ॥

> मध्यमेन तु चापेन प्रक्षिपेत् तु शरत्रयम् ।

> हस्तानां तु शते सार्धे लक्ष्यं कृत्वा विचक्षणः ॥

> तद्गोचराणां हि बुधः शराणां शस्त्रचोदनात् ।

> मध्यमस् तु शरो ग्राह्यः सर्पणं परिवर्जयेत् ॥

> सर्पन् सर्पन् शरो यायात् दूराद् दूरतरं बहिः ॥

अत्र व्याख्यातृभिर् एवम् उक्तम् । लक्ष्यविधानात् पतनं ग्राह्यम् इति च विधानाल् लक्ष्याद् अर्वाक् पतने शरम् आदाय तल् लक्ष्यं गत्वा वेगवता पुरुषेणागन्तव्यम् । लक्ष्यम् अतिक्रम्य पतने सति, शरम् आदाय पतनदेशे स्थित्वा, तत आरभ्य वेगवता पुरुषेणागन्तव्यम् । लक्ष्यपतनयोर् उभयोर् दृष्टार्थत्वायेति ।

> इषून् न प्रक्षिपेत् प्राज्ञो मारुते चातिवायति ।

> विषमे भूप्रदेशे वा वृक्षस्थाणुसमाकुले ॥

> देवह्रदेषु यत् तोयं नास्मिन् कुर्याद् विशोधनम् ।

> आहार्यं वर्जयेत् तोयं श्रीघ्रगासु नदीषु च ॥

आहार्यं घटादिभिर् उद्धृतम् ।

> स्थिरतोये निमज्जेत गन्धवर्णरसान्विते ।

> तृणशैवालरहिते जलूकामत्स्यवर्जिते ॥

> नाभिमात्रे निमज्जेत न चागाधे न चाल्पके ।

> आविशेन् मज्जने नित्यम् ऊर्मिपङ्कविवर्जिते ॥

> स्थापयेत् प्रथमं तोये स्तम्भवत् पुरुषं नृपः ।

> आश्रित्य यं निमज्जन्ति मानवाः शुद्धिकाङ्क्षिणः ॥

अत्र स्मृत्यन्तराद् विशेषः ।

> उदके प्राङ्मुखस् तिष्ठेद् धर्मस्थूणां प्रगृह्य च । इति ।

नाभिप्रमाणोदकस्थो याज्ञियवृक्षोद्भवां धर्मस्थूणाम् अवष्टभ्य प्राङ्मुखस् तिष्ठेद् इत्य् अर्थः ।

> पुरुषस्य च कर्तुश् च धर्मदृष्टेन हेतुना ।

> क्षिप्तायां तु तृतीयायां समं गमनमज्जनम् ॥

> आगतं प्राङ्मुखं कृत्वा तोयमध्ये तु कारिणम् ।

> ततस् त्व् आवाहरेद् देवान् सलिलं चानुमन्त्रयेत् ॥

स्मृत्यन्तरे । तोरणम् अपि निमज्जनसमीपस्थाने समे देशे शोध्यप्रमाणतोच्छ्रितं कार्यम् । तत्र त्रिषु शरेषु मुक्तेषु एको वेगात् पुरुषो मध्यमशरस्थानं गत्वा तम् आदाय तत्रैव तिष्ठति । अन्यो ऽपि पुरुषो वेगाच् छरमोक्षस्थाने तोरणमूले तिष्ठति । एताव् अप्य् एवं लक्षणाव् इति नारदः ।

> पञ्चाशतो धावकानां यौ स्याताम् अधिकौ जवे ।

> तौ तत्र विनियोक्तव्यौ शरानयनकारणात् ॥

तत्र प्रथमं वरुअणपूजा कर्तव्या, नारदवचनात् ।

> गन्धमाल्यैः सुरभिभिः मधुक्षीरघृतादिभिः ।

> पूजाम् आदौ प्रकुर्वीत वरुणाय समाहितः ॥

एवं वरुणपुञां प्रथमं कृत्वा, धर्मावाहनादिसकलदेवतापुजाहोमं समन्त्रकं शिरःपत्रारोपणादिषु कृतेषु प्राड्विवाकेनोदकाभिमन्त्रणं कर्तव्यम् इति याज्ञवल्क्यः ।

> तोयं त्वं प्राणिनां प्राणः सृष्टेर् आद्यं तु निर्मितम् ।

> शुद्धं च कारणं प्रोक्तं द्रव्याणां देहिनां तथा ॥

> अतस् त्वं दर्शयात्मानं शुभाशुभपरीक्षणे ।

अत्र विष्णुः ।

> त्वम् अम्भः सर्वभूतानाम् अन्तश् चरसि साक्षिवत् ।

> त्वम् एवाम्भो विजानीषे न विदुर् यानि मानवाः ॥

> व्यवहाराभिशस्तो ऽयं मानुषस् त्वयि मज्जति ।

> तद् एनं संशयाद् अस्माद् धर्मतस् त्रातुम् अर्हसि ॥

एवं प्राड्विवाकेन जलाभिमर्शने कृते, शोध्य एवं कुर्याद् इत्य् आह याज्ञवल्क्यः ।

> सत्येन माभिरक्षस्व वरुणेत्य् अभिशाप्य कम् ।

> नाभिदध्नोदकस्थस्य गृहीत्वोरू जलं विशेत् ॥

कम् उदकम् । अभिशाप्य अभिमन्त्र्य । एवं तोरणमूले शरपतनयोः स्थितयोः तृतीयस्यां करतालिकायां शोध्यो निमज्जति । तत्समकालम् एव तोरणमूले स्थितो दूरतरं मध्यमशरपातस्थानं गच्छति । अन्यो ऽपि शरग्राही च तस्मिन् प्राप्ते, द्रुततरं तोरणमूलं प्राप्यान्तर्जलगतं यदि न मग्नं पश्यति, तदा शुद्धो भवति । एतद् एव स्पष्टीकृतं पितामहेन ।

> गच्छेत् तोरणमूलात् तु लक्षस्थानं जवी नरः ।

> तस्मिन् गते द्वितीयो ऽपि वेगाद् आदाय सायकम् ॥

> गच्छेत् तोरणमूलं तु यतः स पुरुषो गतः ।

> आगतस् तु शरग्राही न पश्यति तदा जले ॥

> अन्तर्जलगते सम्यक् तदा शुद्धिं विनिर्दिशेत् ।

> अन्यथा न विशुद्धः स्याद् एकाङ्गस्यापि दर्शने ॥

> स्थानाद् वान्यत्र गमनाद् यस्मिन् पूर्वं निवेशितः । इति ।

पूर्वं निवेशितस्थानाद् अन्यत्र गमने ऽप्य् अशुद्धिर् द्रष्टव्या । एकाङ्गस्यापि दर्शन इति कर्णाद्यभिप्रायेण,

> शिरोमात्रं तु दृश्येत न कर्णौ नापि नासिके ।

> अप्सु प्रवेशने यस्य शुद्धं तम् अपि निर्दिशेत् ॥

इति विशेषाभिधानात् ।

> निमज्यो ऽप्लवने यस् तु दृष्टश् चेत् प्राणिना नरः ।

> पुनस् तत्र निमज्जेत् स दशचिह्नविभावितः ॥

अत्र शुद्धस्य शुद्धिपत्रं राज्ञा दातव्यम् । विपरीतं दण्डयित्वा विवासयेत् ।

**[इति उदकविधिः]**

**अथ विषविधिर् उच्यते**

तत्र प्रजापतिः ।

> विषस्याथ प्रवक्ष्यामि विधिं भक्षणचोदितम् ।

> अभियुक्ताय दातव्यं यवमात्रं प्रदीयते ॥

> यवाः सप्त प्रदातव्या अथ वा षट् च सङ्ख्यया ।

> शृङ्गिणो वत्सनाभस्य हैमजस्य विषस्य वा ॥

> वारिजानि च जीर्णानि कृत्रिमाणि तथैव च ।

> भूमिजानि च सर्वाणि विषाणि परिवर्जयेत् ॥

> ओषधीश् चैव रत्नानि मन्त्रयोगाद् विषापहात् ।

> कर्तुः शरीरसंस्थाश् च परीक्षेत महीपतिः ॥

> पूर्वाह्णे शीतले देशे विषं देयं घृतप्लुतम् ।

नारदः ।

> वर्षासु षड्यवा मात्रा ग्रीष्मे पञ्चयवाः स्मृताः ।

> हेमन्तके सप्तयवाः शरद्य् अल्पा ततो ऽपि हि ॥

> दद्याद् धि सोपवासाय देवब्राह्मणसन्निधौ ।

> धूपोपहारमन्त्रैश् च पूजयित्वा महेश्वरम् ॥

> द्विजानां सन्निधाव् एव दक्षिणाभिमुखे स्थिते ।

> उदङ्मुखः प्राङ्मुखो वा दद्याद् विप्रः समाहितः ॥

तत्र प्राड्विवाकः सोपवासो महादेवं सम्पूज्य तत्पुरतः शैलजं शृङ्गप्रभवं विषं स्थापयित्वा धर्मादिपूजां कृत्वा शोध्यशिरसि पत्रं निधाय विषम् अभिमन्त्रयते ।

> त्वं विष ब्रह्मणा सृष्टः परीक्षार्थं दुरात्मनाम् ।

> पापानां दर्शयात्मानं शुद्धानाम् अमृतं भव ॥

> मृत्युमूर्ते विष त्वं हि ब्रह्मणा परिनिर्मितम् ।

> त्रायस्वैनं नरं पापात् सत्यं चेद् अमृतं भव ॥

एवम् अभिमन्त्र्य दक्षिणाभिमुखाय उदङ्मुखो वा समाहितो विषं दद्यात् । शोध्यः, एवम् अभिमन्त्र्य भक्षयेद् इत्य् आह याज्ञवल्क्यः ।

> त्वं विष ब्रह्मणः पुत्र सत्यधर्मे व्यवस्थित ।

> त्रायस्वास्माद् अभीशापात् सत्येन भव मे ऽमृतम् ॥

> एवम् उक्त्वा विषं शार्ङ्गं भक्षयेद् धिमशैलजम् ।

> यस्य वेगैर् विना जीर्येत् शुद्धिं तस्य विनिर्दिशेत् ॥

विषवेगो नाम धातोर् धात्वन्त्रत्वप्राप्तिः “धातोर् धात्वन्तरप्राप्तिः विषवेगः” इति बृहस्पतिवचनात् । धातोर् धातवश् च त्वगसृङ्मांसमेदोऽस्थिमज्जाशुक्लादीनि सप्तधा । एवं च विषवेगाः सप्त भवन्ति । तैर् विना यस्य भक्षितं जीर्णं भवति स शुद्धः । तथोक्तम् ।

> भक्षिते तु यदा सद्यो मूर्छाछर्दिविवर्जितः ।

> निर्विकारो दिनस्यान्ते शुद्धं तम् अपि निर्दिशेत् ॥ इति ।

एवं शुद्धस्य शुद्धिपत्रं राज्ञा दातव्यम् । इतरस्य तु दण्डादिकं कर्तव्यम् इति ।

**[इति विषविधिः]**

**अथ कोशविधिर् उच्यते**

अत्र प्रजापतिः ।

> कोशस्यातः प्रवक्ष्यामि विधिं धर्म्यं पुरातनम् ।

> कारणेषु च दातव्यो येषु येषु च ताञ् छृणु ॥

> विस्रम्भे सर्वशङ्कायां सन्धिकार्ये तथैव च ।

> एषु कोशः प्रदातव्यो नित्यं चात्मविशुद्धये ॥

> मद्यपस्त्रीव्यसनिनां कितवानां तथैव च ।

> नाश्तिकद्विजमुख्यानां कोशपानं विवर्जयेत् ॥

तथा च नारदः ।

> महापराधे निर्धर्मे कृतघ्ने क्लीबकुत्सिते ।

> नास्तिकव्रात्यदाशेषु कोशपानं विवर्जयेत् ॥

> पूर्वाह्णे सोपवासस्य स्नातस्यार्द्रपटस्य च ।

> आस्तिकस्याव्यसनिनः कोशपानं विधीयते ॥

> इच्छतः श्रद्धधानस्य देवब्राह्मणसन्निधौ ।

> यद्भक्तः सो ऽभियुक्तः स्यात् तद्देवस्य तु पाययेत् ॥

अत्र पितामहः ।

> भक्तो यो यस्य देवस्य पाययेत् तस्य तज् जलम् ।

> समभावे तु देवनानाम् आदित्यस्य तु पाययेत् ॥

> दुर्गायाः पाययेच् चोरान् ये च शस्त्रोपजीविनः ।

> भास्करस्य ततो ऽन्यस् तु ब्राह्मणांस् तु न पाययेत् ॥

> दुर्गायाः स्नापयेच् छूलम् आदित्यस्य तु मण्डलम् ।

> इतरेषां तु देवानां स्नापयित्वायुधानि तु ॥

> प्राङ्मुखं कारिणं कृत्वा पाययेत् प्रसृतित्रयम् ।

अत्र विष्णुः- “उग्रान् देवान् समभ्यर्च्य तत्स्नानादिकम् आहृत्य प्रसृतित्रयं पिबेत् इदं मया न कृतम् इति व्याहरन् देवताभिमुखः” इति । अत्र कात्यायनः ।

> स्वल्पे ऽपराधे देवानां स्नापयित्वायुधानि तु ।

> पाय्यः विकारे वाशुद्धो नियम्यः शुचिर् अन्यथा ॥

अत्र नारदः ।

> सप्ताहाभ्यन्तरे यस्य द्विसप्ताहेन वा पुनः ।

> वैकृतं यस्य दृश्येत सैव तस्य विभावना ॥

> रोगाग्निज्ञातिमरणम् अर्थभ्रांशो धनक्षयः ।

> प्रत्यात्मिकं भवेद् यस्य विद्यात् तस्य न शुद्ध्यताम् ॥

> ऊर्ध्वं यस्य द्विस्पताहात् वैकृतं सुमहद् भवेत् ।

> नाभियोज्यः स विदुषा कृतकालस्यातिक्रमात् ॥

याज्ञवल्क्यः ।

> अर्वाक् चतुर्दशाद् अह्नो यस्य नो राजदैविकम् ।

> व्यसनं जायते घोरं स शुद्धः स्यान् न संशयः ॥

अल्पस्य देहिनाम् अपरिहार्यत्वात् महद् भयम् इत्य् उक्तम् । एतन् महाभियोगविषयं “महाभियोगेष्व् एतानि” इति प्रस्तुत्याभिधानात् । अवध्यन्तराणि पितामहोक्तान्य् अल्पधनविषयाणि “कोशम् अल्पे ऽपि दापयेत्” इति वचनात् । 

> त्रिरात्रात् सप्तरात्राद् वा द्वादशाहाद् द्विसप्तकात् ।

> वैकृतं यत्र दृश्येत पापकृत् स उदाहृतः ॥

इति महाभियोगोक्तद्रव्याद् अर्वाचीनं द्रव्यं त्रिधा विभज्य त्रिरात्रादिपक्षत्रयं व्यवस्थापनीयम् । तत्र धर्मावाहनादिसकलदेवतापूजाहोमन्त्रप्रतिज्ञापत्रशिरो-निवेशनान्तेषु कृत्येषु । याज्ञवल्क्यः ।

> देवान् उग्रान् समभ्यर्च्य तत्स्नानोदकम् आहरेत् ।

> संश्राव्य पाययेत् तस्मात् जलात् तु प्रसृतित्रयम् ॥

उग्रदेवताभिषेकजलं प्राड्विवाको जलप्रत्ययोकेन “तोय त्वं प्राणिना प्राण” इत्य् एतेन मन्त्रेणाभिमन्त्र्य, अनन्तरं शोध्येन च “सत्येन माभिरक्ष त्वं वरुण” इत्य् अनेन मन्त्रेणाभिमन्त्रितं प्रसृतित्रयं पाययेद् इति । संश्राव्य इत्य् उभयाभिमन्त्रणम् उच्यते । शातातपः ।

> सप्ताहाभ्यन्तरे यस्य् द्विसप्ताहान्तरे ऽपि वा ।

> रोगो वह्निर् ज्णातिमृतिस् (?) तथा राजिकदैविकम् ॥

> जायते वोग्र आतङ्कः पशुधान्यधनक्षयः ।

> यस्यैवमादिको ऽनर्थस् तम् अशुद्धं विनिर्दिशेत् ॥

स्मृत्यन्तरे ।

> त्रिपक्षे वा त्रिस्पताहे सप्ताहाभ्यन्तरे ऽपि वा ।

> रोगो ऽग्निर् ज्ञातिमरणं पशुधान्यधनक्षयः ॥

> एवमादीनि दृश्यन्ते यस्य् घोराणि सर्वशः ।

> तं पापं विनयेद् राजा तस्य सारापराधतः ॥

स्वल्पे ऽपराधे सप्ताहं मध्यमे द्विसप्ताहं महापराधे त्रिसप्ताहं पक्षत्रयं वेति विकल्पः । एवं कृते पूर्वोक्तकालेषु विकाराभावे शुद्धो भवति तस्य शुद्धिपत्रं देयम् । इतरस्य दण्डादिकं कर्तव्यम् इति ।

**[इति कोशविधिः]**

**अथ तण्डुलविधिर् उच्यते**

पितामहः ।

> तण्डुलानां प्रवक्ष्यामि विधिं भक्षणचोदितम् ।

> चौर्ये तु तण्डुला देया नान्यत्रेति विनिश्चयः ॥

> तण्डुलान् कारयेच् छुक्लान् शालीयान् यस्य कस्यचित् ।

> मृण्मये भाजने कृत्वा आदित्यस्याग्रतः शुचिः ॥

> स्नानोदकेन संसिच्य रात्रौ तत्रैव वास्येत् ।

> प्रभाते कारिणो देया आदित्याभिमुखस्य तु ॥

> प्राङ्मुखोपोषितं स्नातं शिरोरोपितपत्रकम् ।

> तण्डुलान् भक्षयित्वा तु पात्रे निष्ठीवयेत् ततः ॥

> भूर्जस्यैव तु पत्रे वा त्व् अलाभे पिप्पलस्य वा ।

> शोणितं दृश्यते यस्य हनू गण्डश् च सीदति ॥

> गत्रं च कम्पते यस्य तम् अशुद्धं विनिर्दिशेत् ।

अत्र कात्यायनः ।

> देवतास्नानपानीयस्निग्धतण्डुलभक्षणे ।

> शुद्धान् निष्ठीवनाच् छुद्धो निय्म्यो ऽशुचिर् अन्यथा ॥

बृहस्पतिः ।

> सोपवासः सूर्यदिने तण्डुलान् भक्षयेच् छुचिः ।

> शुद्धः स शुद्धनिष्ठीवे रक्तमिश्रे च दोषभाक् ॥

अत्रापि सर्वदिव्यसाधारणधर्मावाहनादिहोमशिरःपत्रारोपणान्तं कृत्वा उपोषितस्यार्द्रपटस्य तण्डुलभक्षणे कृते, निष्ठीवने च कृते, शुक्लनिष्ठीवने शुद्धः स्यात् । तस्य शुद्धिपत्रं दातव्यम् । इतरस्य दण्डादिकम् इति ।

**[इति तण्डुलविधिः\**

**अथ तप्तमाषविधिर् उच्यते**

अत्र पितामहः ।

> तप्तमाषस्य वक्ष्यामि विधिम् उद्धरणे शुभम् ।

> कारयेद् आयसं पात्रं ताम्रं वा षोडशाङ्गुलम् ॥

> चतुरङ्गुलखातं तु मृण्मयं वाथ मण्डलम् ।

> पूरयेद् घृततैलाभ्यां विंशत्या वा पलैस् तु तत् ॥

> सुतप्ते निक्षिपेत् तत्र सुवर्णस्य तु माषकम् ।

> अङ्गुष्ठाङ्गुलियोगेन तप्तमाषकम् उद्धरेत् ॥

> कराग्रं तु धुनेद् यस्य विस्फोटो वा न जायते ।

> शुद्धो भवति धर्मेण पितामहवचो यथा ॥

उद्धरेत् इति वचनात्, पात्राद् उद्धरणमात्रं कर्तव्यम् । न बहिः प्रक्षेपणम् आदरणीयम् । पक्षान्तरम् आह ।

> सौवर्णे राजते ताम्रे आयसे मृण्मये ऽपि वा ।

> गव्यं घृतम् उपादाय तद् अग्नौ तापयेच् छुचिः ॥

> सौवर्णीं राजतीं ताम्रीम् आयसीं वा सुशोधिताम् ।

> सलिलेन सकृद् धौतां प्रक्षिपेत् तत्र मुद्रिकाम् ॥

> घृते वीचीतरङ्गाढ्ये सन्तापस्पर्शगोचरे ।

> परीक्षेतार्द्रपर्णेन चरुत्कारं सघोषकम् ॥

> ततश् चानेन मन्त्रेण सकृत् तद् अभिमन्त्रयेत् ।

> परं पवित्रम् अमृतं घृतं त्वं यज्ञकर्मणि ॥

> दह पावक पापं त्वं हिमशीतः शुचौ भव ।

> उपोषितं सकृत् स्नातम् आर्द्रवाससमागतम् ॥

> ग्राहयेन् मुद्रिकां तां तु घृतमध्यगतां तथा ।

> प्रादेशिणीं च तस्याथ परीक्षेयुः परीक्षकाः ॥

> यस्य विस्फोटको न स्यात् शुद्धो ऽसाव् अन्यथाशुचिः ।

“त्वम् अग्ने सर्वभूतानाम्” इत् शोध्यस्याभिमन्त्रणमन्त्रः । अत्रापि धर्मावाहनादि सर्वम् अनुसन्धातव्यम् । शुद्धस्य शुद्धिपत्रं दातव्यम् । अथाशुद्धस्य दण्डादिकं कर्तव्यम् इति ।

**[इति तप्तमाषविधिः]**

**अथ फालविधिर् उच्यते**

बृहस्प्ततिः ।

> आयसं द्वादशपलं घटितं फालम् उच्यते ।

> अष्टाङ्गुलं भवेद् दीर्घं चतुरङ्गुलविस्मृतम् ॥

> अग्निवर्णं तु तच् चोरो जिह्वया लेलिहेत् सकृत् ।

> अदग्धश् चेच् छुद्धिम् इयाद् अन्यथा स तु हीयते ॥

ब्राह्मणचौर्ये तण्डुला एव नियताः । वर्णान्तरस्य फालम् । अत्रापि धर्मावाहनादि सर्वं कर्तव्यम् इति ॥

**[इति वरदराजीये व्यवहारनिर्णये स्मृतिसङ्ग्रहे फालविधिः]**

**अथ धर्मविधिर् उच्यते**

अत्र बृहस्पतिः ।

> वस्त्रद्वये लेखनीयौ धर्माधर्मौ सितासितौ ।

> जीवदानादिकैर् मन्त्रैः गायत्र्याद्यैश् च सामभिः ॥

> आमन्त्र्य पूजयेद् गन्धैः कुसुमैश् च सितासितैः ।

> अभ्युक्ष्य पञ्चगव्येन मृत्पिण्डान्तरितौ ततः ॥

> समौ कृत्वा नवे कुम्भे स्थाप्यौ चानुपलक्षितौ ॥

धर्मावाहनादि कृत्वा,

> यदि पापविमुखो ऽहं धर्मस् त्वं यातु मे करे ।

इति अभिशस्तो ऽनुमन्त्रयते ।

> ततः कुम्भात् पिण्डम् एकं प्रगृह्णीताविलम्बितः ।

> धर्मे गृहीते शुद्धः स्यात् सम्पूज्यः स परीक्षकैः ॥

> अधर्मे सङ्गृहीते तु दण्ड्यो निर्वास्य एव वा ।

एवम् उक्तेषु नवसु दिव्येषु तुलापरशूदकविषाणि चत्वारि दिव्यानि महाभियोगविषयाणि, तण्डुलअप्तमाषफालधर्माख्यानि चत्वारि अल्पाभियोगविषयाणि । कोशस् तूभयविषयः । अत्र याज्ञवल्क्यः ।

> तुलाग्न्यापो विषं कोशो दिव्यानीह विशुद्धये ।

> महाभियोगेष्व् एतानि शीर्षकस्थे ऽभियोक्तरि ॥

एतानि तुलादीनि “अभियोक्तरि शीर्षकस्थे” । “शीर्षकम्” शिरः, व्यवहारस्य चतुर्थः पादो जयपराजयलक्षणः, तत्र तिष्ठतीति शीर्षकस्थः, तत्प्रयुक्तदण्डः दशदण्डभाग् इत्य् अर्थः ।

> रुच्या वान्यतरः कुर्याद् अपरो वर्तयेच् छिरः ।

> विनापि शीर्षकं कुर्यात् राजद्रोहे ऽथ पातके ॥

नात्र मानुषप्रमाणवद्भाववादिन एव दिव्यं नाभाववादिन इति नियमः । “रुच्या वान्यतरः कुर्यात्” इति राजद्रोहशङ्कायां ब्रह्महत्यादिपातकशङ्कायां महाचौर्यशङ्कायां च विना शीर्षकात् कुर्याद् इति । उक्तं च पितामहेन ।

> अथ चेद् आत्मशूद्ध्यर्थं दिव्यं प्रक्रमते नरः ।

> अशिरस् तत्र दातव्यम् इति शास्त्रविनिश्चयः ॥

> राजभिः शङ्कितानां च निर्दिष्टानां च दस्युभिः ।

> आत्मशुद्धिपराणां च दिव्यं देयं शिरो विना ॥ इति ।

“कोशम् अल्पे ऽपि दापयेत्” इति वचनात् अल्पाभियोगे ऽपि कोशो देयः । तण्डुलाः पुनश् चौर्यशङ्कायाम् एव,

> चौर्ये तु तण्डुला देया नान्यत्रेति विनिश्चयः ।

इति पितामहवचनात् । तप्तमाषे ऽपि,

> चौर्यशङ्काभियुक्तानां तप्तमाषो विधीयते ।

इति वचनात्, चौर्यशङ्काभियोगेष्व् एवेति <u>केचित्</u> । अन्यत्रापीति इत्य् <u>अन्ये</u> । <u>अन्ये</u> पुनः शपथाः अल्पद्रव्यविषयाः । तांश् च वक्ष्यामः । यद्य् अपि शपथानाम् अपि दिव्यशब्दवाच्यत्वम्, तथापि कालान्तरनिर्णयनिमित्तत्वेन समनन्तरनिमित्तनिर्णयेभ्यो धटादिभ्यो भेदेन व्यपदेशः स्मृतिषु ब्राह्मणपरिव्राजकन्यायेन द्रष्टव्य इति । अत्र विशेषम् आह हारीतः ।

> कोशतण्डुलधर्मांस् तु धर्मसम्भवम् एव च ।

> पुत्रदारादिशपथान् सर्वकालं प्रयोजयेत् ॥

तत्र विशेषम् आह प्रजापतिः ।

> कुजवारे ऽर्कवारे च चण्डिकारुद्रसन्निधौ ।

> पूर्वाह्णे सर्वदिव्यानां प्रदानं परिकीर्तितम् ॥ इति ।

यत् तु पितामहः,

> स्थावरेषु विवादेषु दिव्यानि परिवर्जयेत् ।

इति, तद् अपि लिखितसाक्ष्यादिसम्भवे दिव्यानि परिवर्जयेद् इति व्याख्येयम् । <u>ननु</u> विवादान्तरेष्व् अपि लिखितसाक्ष्यादिसद्भावे दिव्यानाम् अनवकाश एव । <u>सत्यम्</u> । ऋणादिषु विवादेषूक्तलक्षणसाक्ष्युपन्यासे ऽर्थिना क्र्ते ऽपि प्रत्यर्थी दण्डम् अभ्युपगम्यावष्टम्भेन दिव्यम् आलम्बते, तदा दिव्यम् अपि भवति । साक्षिणाम् आशये दोषसम्भवाद् दिव्यस्य निर्दोषत्वात् । स्थावरेषु विवादेषु पुनः प्रत्यर्थिना दण्डावष्टम्भेन दिव्यालम्बने कृते लेख्यसाक्ष्यादिदृष्टप्रमाणसम्भवे न दिव्यं ग्राह्यम् इति पितामहवचनस्यार्थः । न पुनर् आत्यन्तिकदिव्यनिराकरणार्थं तद्वचनम् । तथात्वे लिखितसाक्ष्यभावे स्थावरविवादे ऽप्य् अनिर्णयप्रसङ्गात् ।

**[इति दिव्यानि]**

यथाह नारदः ।

> तत्र सत्ये स्थितो धर्मो व्यवहारस् तु साक्षिणी ।

> दैवसाध्ये पौरुषेयीं न लेख्यं वा प्रयोजयेत् ॥ इति ।

स्थावरेषु च विवादेषु प्रत्यर्थिना दण्डावष्टम्भेन दिव्यावलम्बने कृते ऽपि सामन्तादिदृष्टप्रमाणसद्भावे न दिव्यं ग्राह्यम् इति विकल्पनिराकरणार्थम् “स्थावरेषु विवादेषु” इत्यादिपितामहवचनं नात्यन्तिकदिव्यनिराकरणार्थम् । लिखितसामन्ताद्यभावे स्थावरविवादेष्व् अनिर्णयप्रसङ्गात् । अथ द्रव्यस्य अल्पत्वम् अहत्वानुरूपेण दिव्यादेः प्रवर्तत्वात् तन्निर्णयाय विचारः क्रियते । सुवर्णादिद्रव्यपरिमाणम् आह मनुः ।

> लोकसंव्यवहारार्थं याः सञ्ज्ञाः प्रथिता भुवि ।

> ताम्ररूप्यसुवर्णानां ताः प्रवक्ष्याम्य् अशेषतः ॥

> जालान्तरगते भानौ यत् सूक्ष्मं दृश्यते रजः ।

> प्रथमं तत् प्रमाणानां त्रसरेणुं प्रचक्षते ॥

> रेणवो ऽष्टौ तु विज्ञेया लिक्षैका परिमाणतः ।

> ता राजसर्षपास् तिस्रः ते त्रयो गौरसर्षपः ॥

> सर्षपाः षड्यवो मध्यः त्रयः पञ्चैव कृष्णलम् ।

> पञ्चकृष्णलिको माषः ते सुवर्णस् तु षोडशः ॥

> पलं सुवर्णाश् चत्वारः पलानि धरणं दश ।

> द्वे कृष्णले समघृते विज्ञेयो रूप्यमाषकः ॥

> ते षोडश स्याद् धरणं पुराणं चैव राजतम् ।

> कार्षापणस् तु विज्ञेयः कार्षिकस् ताम्रिकः पणः ॥

> धरणानि दश ज्ञेयः शतमानस् तु राजतः ।

> चतुःसुवर्णको निष्को विज्ञेयस् तु प्रमाणतः ॥ इति ।

याज्ञ्वल्क्यः ।

> जालसूर्यमरीचिस्थं त्रसरेणु रजः स्मृतम् ।

> ते ऽष्टौ लिक्षा तु तास् तिस्रो राजसर्षप उच्यते ॥

> गौरस् तु ते त्रयः षट् ते यवो मध्यस् तु ते त्रयः ।

> कृष्णलं पञ्च माषास् तु ते सुवर्णस् तु षोडश ॥

> पलं सुवर्णाश् चत्वारः पञ्च वापि प्रकीर्तितम् ।

अणुभ्यः षड्भ्यः प्रत्यक्षः त्रसरेणुः । त्रसरेणवो ऽष्टौ लिक्षा भवन्ति । तासां लिक्षाणां त्रयं राजसर्षपः इति सञ्ज्ञं भवति । ते राजसर्षपास् त्रयो गौरसर्षपः । गौरसर्षपः षण्मध्ययवः । ते त्रयः कृष्णलः । ते कृष्णलाः पञ्चैको माषः । ते माषाः षोडशैकः सुवर्णः । ते सुवर्णाश् चत्वारः पलम्, याज्ञवल्क्यमते । 

> नारदादिमते तु पञ्च सुवर्णाः पलम् । तत्र लौकिकव्यवहारे मानचतुष्टयं कृष्णलम् इत्य् उच्यते । एकं व्रीहिपरिमितं मानम् इति लोकप्रसिद्धम् । एकतण्डुलपरिमितं मानम् इति शास्त्रप्रसिद्धम्, “मानतण्डुलमात्रः स्यात् दशमानः पणः स्म्र्तः” इत्य् आगमवचनात्, तथा वैखानस-आत्रेयसंहितादर्शनाच् च । 

> तत्र मानव-याज्ञवल्क्ययोः काकणिद्वयन्यूनमानसप्तकं तु कृष्णलम् इत्य् उच्यते । एवं त्रिविधेषु कृष्णलेषु सत्सु दूर्वादिशपथविषये वैष्णवधर्मशास्त्रोक्तकृष्णलम् एवाश्रयितुम् उचितम् इति काकणिकत्रयन्यूनषण्मानं कृष्णलम् एवात्र स्वत आश्रीयते । मानवं कृष्णलं तु कर्तृगुणादिभिर् आश्रीयते । तत्र येनापहृतेन प्रयोजनम् अस्ति, तत आरभ्य कृष्णलपरिपूर्ते उपोषितः स्नात आर्द्रपटः शूद्रो देवब्राह्मणसन्निधौ दूर्वाकरः शपथं कुर्यात् । स एवम्भूतः । द्वितीयकृष्णलकाद् आरभ्य आ तृतीयात् पूर्ववत् तिलकरः शपथं कुर्यात् । तृतीयकृष्णलाद् आरभ्य आ चतुर्थात् स एव पूर्ववद् एव रजतपाणिः शपथं कुर्यात् । कृष्णलचतुष्काद् आरभ्य आ पञ्चमाद् धिरण्यपानिः शपथं कुर्यात् । कृष्णलपञ्चकाद् आरभ्य आ षष्ठात् लाङ्गलोद्धृतमहीकरः शूद्रः शपथं कुर्यात् । षष्ठकृष्णलाद् आरभ्य दशमान्तानां दशकाद् अर्वाक् शूद्रो निक्ष्णलश् चेत् पुत्रेण भार्यया वा शपथं कुर्यात् । सच्छूद्रस् तस्मिन्न् एवार्थे सर्वैः पातकैः शपथं कुर्यात्, “शूद्रं सर्वैस् तु पातकैः” इति मनुवचनात् । यद्य् अप्य् अत्र,

> ॥॥॥॥॥॥॥॥। शूद्रं सर्वैस् तु पातकैः ।

> पुत्रदारस्य वाप्य् एनं शिरसि स्पर्शयेत् पृथक् ॥

इति द्रव्यपरिमाणविशेषो नोक्तः, तथाप्य् औचित्येन कृष्णलपञ्चकपरिसमाप्तेर् आरभ्य दशमानपणदशकाद् अर्वाग् एतौ भवितुम् अर्हतः । कथम् इति चेत्, उच्यते । तत्र सुवर्णार्धोने “कोशो देयः शूद्रस्य” इति वैष्णववचनात् सामान्येन कोशे प्राप्ते,

> त्रिशते तण्डुला देयाः कोशश् चैव तदर्धके ।

> शते हृते ऽपह्नवे च दतव्यं धर्मशोधनम् ॥

इति बृहस्पतिवचने ऽस्मिन् शतादीनां सङ्ख्येयतया,

> मानं तण्डुलमात्रं स्यात् दशमानं पणं स्मृतम् ।

इति वचनात्, तण्डुलतुलितमानात्मकम् एव सुवर्णं ग्राह्यम् इति । कोशपानं तदर्धकम् इति पञ्चाशदधिकशतमाने कोशपाने विहिते, पञ्चाशदधिकशतस्य पञ्चदशपणात्मकत्वेन तत ऊर्ध्वम् एव विष्णुवचनप्राप्तस्य कोशस्योपसंहारात्, पणदशकाद् ऊर्ध्वं धर्मशोधनं स्याद् इति । पणदशकाद् अर्वाक् पञ्चकृष्णलाद् ऊर्ध्वं प्रत्ययाकाङ्क्षं भवति । तथात्र “शूद्रं सर्वैस् तु पातकैः” इति एतद् अपि द्रव्यपरिमाणाकाङ्क्षम् इत्य् उभयाकाङ्क्षया सम्बध्यत इति । किं च,

> सत्येन शापयेद् विप्रं क्षत्रियं वाहनायुधैः ।

> गोबीजकाञ्चनैर् वैश्यं शूद्रं सर्वैस् तु पातकैः ॥

इति मनूक्तशपथविषयं स्मृतम् । बृहस्पतिना विषादीनि धर्मजान्तानि दिव्यान्य् उक्त्वोक्तम् ।

> सत्यं वाहनशस्त्राणि गोबीजं काञ्चनानि च ।

> देवब्राह्मणपादांश् च पुत्रदारशिरांसि च ॥

> एते तु शपथाः प्रोक्ताः स्वल्पे ऽर्थे सुकराः सदा ॥ इति ।

अत्र शपथानां धर्मजं प्रत्य् अल्पार्थविषयाद् वा धर्मस्य स्वरूपपरामर्शेनैव सीरोद्धृतमहीं प्रति गुर्वर्थविषयत्वावगमाच् च धर्मजविषयपणदशकाद् अर्वाक् सीरोद्धृतमहीविषयकृष्णलपञ्चकाद् ऊर्ध्वम् एव मानावा बार्हस्पत्याश् च शपथा वेदितव्याः ।

> अग्निं वाहारयेच् छूद्रम् अप्सु चैव निमज्जयेत् ।

इति धर्मजस्य तात्कालिकफलत्वेन दृष्टप्रत्ययत्वात् कालान्तरफलेषु शपथेष्व् अनुक्तिर् इति द्रष्टव्यम् । दशमानानां पणानां दशकाद् आरभ्य पञ्चदशकाद् अर्वाक् शूद्रस्य धर्मप्रत्ययो भवति । तस्मिन्न् एवार्थे फालोपजीविनां कृषीवलानां फालं लेढव्यम् । बृहस्पतिः ।

> शते हृते ऽपह्नुते च दातव्यं धर्मशोधनम् ।

> गोचरस्य प्रदातव्यं सभ्यैः फालं प्रयत्नतः ॥

मानानां “शते हृते ऽपह्नुते च” शूद्रस्य धर्मशोधनं भवति । मानशतकस्य दशपणात्मकत्वात् पणदशकाद् आरभ्य पणपञ्चदशकाद् अर्वाक् धर्मप्रत्ययो भवतीत्य् अर्थः । तस्मिन्न् एवार्थे गोचरस्य कृषीवलस्य शूद्रस्य फालं दतव्यम् इति । पणपञ्चदशकाद् आरभ्य त्रिंशत्पणाद् अर्वाक् शूद्रस्य कोशपानं स्यात् । त्रिंशत्पणाद् आरभ्य चत्वारिंशत्पणाद् अर्वाक् शूद्रस्य तण्डुलभक्षणं भवति । चत्वारिंशत्पणाद् आरभ्य पञ्चाशत्पणाद् अर्वाक् शूद्रस्य तप्तमाषो भवति । तथा च बृहस्पतिः ।

> चतुःशताभियोगे तु दातव्यस् तप्तमाषकः ।

> त्रिंशते तण्डुला देया कोशश् चैव तदर्धके ॥

चतुःशताभियोगे शतचतुष्टयमानसुवर्णविषयाभियोगे तप्तमाषो दातव्यः । तेषां चत्वारिंशत्पणात्मकत्वात्, चत्वारिंशत्पणाभियोगे शूद्रस्य तप्तमाषो दातव्य इत्य् अर्थः । “त्रिंशते तण्डुला देया” इत्य् एतद् अपि शतत्रयमानसुवर्णे त्रिंशत्पणात्मके शूद्रस्य तण्डुला देया इति प्रतिपादयति । पञ्चाशत्पणाद् आरभ्य सप्ताधिकषष्टिपणाद् अर्वाक् शूद्रस्य तुलाधारणं भवति । सप्ताधिकषष्टिपणाद् आरभ्य पञ्चाधिकसप्ततिपणाद् अर्वाक् शूद्रस्य जलप्रत्ययो भवति । पञ्चाधिकसप्ततिपणाद् आरभ्य शतपणाद् अर्वाक् शूद्रस्य परशुर् भवति । शतपणाद् आरभ्य सर्वत्र शूद्रस्य विषभक्षणम् एव । तथा च बृहस्पतिः ।

> शते हृते ऽपह्नुते च दात्वयं धर्मश्ōधनम् ।

> विषं सहस्रे ऽप्रहृते पादोने च हुताशनः ॥

> त्रिभागोने च सलिलम् अर्धे देया तुला सदा ।

पणशतात्मके सहस्रमानसुवर्णे शूद्रस्य विषभक्षणं भवति । मानसहस्रचतुर्भागहीने पञ्चसप्ततिपणात्मके पञ्चाशदधिके शतस्पतकमाने शूद्रस्य तप्तपरशुधारणं भवति । तथा सहस्रमानसुवर्णस्य तृतीयभागहीने सप्तषष्टिपणे शूद्रस्य जलपत्ययो भवति । पञ्चाशत्पणात्मके सहस्रमाणार्धे शूद्रस्य तुलारोहणं भवतीत्य् अर्थः । <u>ननु</u> अत्र दिव्यप्रकरणे सहस्रादिसङ्क्यानां सङ्ख्येयत्वेन तण्डुलतुलितमानसुवर्णम् एव गृह्यत इति कथम् अवसीयते इति । <u>उच्यते</u> । कात्यायनस् तावद् आह ।

> सर्वद्रव्यप्रमाणं तु ज्ञात्वा हेम प्रकल्पयेत् ।

> हेमप्रमाणयुक्तं तु तदा दिव्यं नियोजयेत् ॥

> शते विषं तु पादोने हुतभुक् तत्र दीयते ।

> आपस् त्रिभागहीने तु शतार्धे तु तुला स्मृता ॥

> कोशपानं तदर्धे वा दशपञ्चकसप्त वा ।

> तदर्धे तण्डुला देयाः तदर्धे तप्तमाषकः ॥ इति ।

कात्यायनः ।

> ज्ञात्वा सङ्ख्या सुवर्णस्य शतनाशे विषं स्मृतम् ।

> अशीतस् तु विनाशे तु हुतभुक् प्रत्ययः स्मृतः ॥

हुतभुक् परशुः ।

> षष्ट्यानाशे जलं ज्ञेयं स्याच् चत्वारिंशके धटः ।

> त्रिंशद्दशविनाशे वा कोशपानं विधीयते ॥ 

इति बृहस्पतिः ।

> पञ्चार्धे तस्य वा नाशे तदर्धस्य च तण्डुलाः ।

इति वृद्धमनुः । अनयोः कात्यायन-वृद्धमनुवचनयोः शतनाशे विषम् उक्तम् । बृहस्पतिवचने तु विषं सहस्रे ऽपहृते इति सहस्रनाशे विषम् उक्तम् इत्य् अनेन ताभ्यां महाविरोधो ऽस्तीत्य् एव प्रतीयते । <u>सत्यम्</u> । एतेषाम् अविरोधे कार्ये भूयसा न्यायेन द्वयोर् वचनानुसारेण बृहस्पतिवचनं योजनीयम् । एवं सति धर्मशास्त्रेषु दण्डविधानादौ सङ्ख्यामात्रे निर्दिष्टे पणानां व्यवहारार्थतया कॢप्तत्वात् सङ्ख्येयतया प्रायेण तत्र पणा एव गृह्यन्त इति । तत्र बृहस्पतिवचने काकणिकचतुष्टये ऽपि लोके पणव्यवहारदर्शनात् काकणिकः पणचतुर्भाग इति वैयाकरणप्रसिद्धेः चतुष्काकणिकस्य तण्डुलपरिमितस्य सहस्रादिसङ्ख्यासङ्ख्येयत्वेन ग्रहणम् । कात्यायनवचने तु,

> मानं तण्डुलमात्रं स्यात् दशमानं पणः स्मृतः ।

इति उक्तदशमानस्य पणस्य शतादिसङ्ख्यासङ्ख्येयत्वेन ग्रहणम् इत्य् अविरोधः । इहापि कात्यायन-वृद्धमनुवचनगतशतादिसङ्ख्यानां सङ्ख्येयत्वेन पणा एव गृह्यन्ते । एवं सति बृहस्पतिवचनगसहस्रसङ्ख्यादीनां सङ्ख्येयतया तण्डुलतुलितसुवर्णं गृह्यते ।

> मानं तण्डुलमात्रं स्यात् दशमानं पणः स्मृतः ।

इत्यादिवचनात् शतसहस्रयोर् अपि अविरोधः । यद् अपीदं याज्ञवल्क्यवचनम्,

> नासहस्राद् धरेत् फालं न तुलां न विषं तथा ।

इति, अत्र सहस्रशब्दः पादोनार्धोनयोः सहस्रयोर् उपलक्षणार्थ इत्य् अविरोधः । अत्र फालशब्दः परशुपरः मुख्यफालस्याल्पार्थविषयत्वस्य दर्शितत्वात् । यत् त्व् अत्र वृद्धमनुनोक्तम्,

> अशीतेस् तु विनाशे तु हुतभुक् प्रत्ययः स्मृतः ।

> षष्ट्या नाशे जलं ज्ञेयं स्याच् चत्वारिंशके धटः ॥

इति, यच् च कात्यायनेनोक्तम्,

> शते विषं तु पादोने हुतभुक् तत्र दीयते ।

> आपस् त्रिभागहीने तु शतार्धेन तुला स्मृता ॥

इत्य् एताभ्याम् एव वचनाभ्याम् एवं प्रतीयते । पञ्चसप्तत्या आरभ्याशीतेर् अर्वाग् अग्निर् उदकं च प्राप्तम् । एवं षष्ठ्या आरभ्य सप्तषष्टिप्रदेशाद् अर्वाक् जलधटौ प्राप्तौ । सर्वत्रोत्कृष्टपुरुषस्य लघुप्रत्ययो भवति । अपकृष्टस्य तु गुरुप्रत्ययो भवति इति व्यवस्था द्रष्टव्या, प्राक्दृष्टदोषम् इत्यादिवैष्णववचनदर्शनात् ।

> तदर्धे तण्डुला देयाः तदर्धे तप्तमाषकः ।

इत्य् अल्पविषये तप्तमाषकविधानम् अपि चौर्यादिशङ्काविषयम् इत्य् अल्पद्रव्ये ऽपि प्राप्तम् इत्य् अविरोधः,

> दत्तस्यापह्वनो यत्र प्रमाणं तत्र कल्प्यते ।

> स्तेयसाहसयोर् दिव्यं स्वल्पे ऽप्य् अर्थे प्रदापयेत् ॥

इति कात्यायनवचनदर्शनात् । ब्राह्मणस्यागामिकाल इति भविष्यत्कालकार्यविषये तु ब्राह्मणस्यापि कोशो भवतीत्य् अर्थः । पूर्वोक्तानि द्रव्यपरिमाणानि शूद्रविषयाणि । पूर्वोक्तसर्वविषयेषु द्विगुणे ऽर्थे वैश्यस्य । त्रिगुणे ऽर्थे राजन्यस्य । चतुर्गुणे ऽर्थे ब्राह्मणस्य इति द्रष्टव्यम् । यद् इदं बार्हस्पत्यवचनम्,

> एषा सङ्ख्या निकृष्टानां मध्यानां द्विगुणा स्मृता ।

> चतुर्गुणोत्तमानां तु कल्पनीया परीक्षकैः ॥

अत्र “मध्यानां द्विगुणा स्मृता” इति त्रिगुणस्याप्य् उपलक्षणार्थम् इति व्याख्येयम् । शूद्राद् अर्वाचीनानां शूद्रवद् एव दिव्यानि भवन्ति,

> शूद्राणां तु सधर्माणः सर्वे ऽपध्वंसजाः स्मृताः ।

इति मनुवचनात् । ब्राह्मणानाम् अपि केषाञ्चित् शूद्रवद् एव दिव्यं देयम् । तथा च कात्यायनः ।

> गोरक्षकान् वानिजकान् शिल्पिनश् च कुशीलवान् ।

> प्रेष्यान् वार्धुषिकांश् चैव विप्राञ् छूद्रवद् आचरेत् ॥

शूद्रस्य पुत्रदारादिशपथस्थाने वैश्यस्य गोबीजकाञ्चनैः शपथो भवति । क्षत्रियस्य वाहनशस्त्रैः, ब्राह्मणस्य सत्यवाक्येन शपथो भवति,

> सत्येन शापयेद् विप्रं क्षत्रियं वाहनायुधैः ।

> गोबीजकाञ्चनैर् वैश्यं शूद्रं सर्वैस् तु पातकैः ॥

> पुत्रदारस्य वाप्य् एनं शिरांसि स्पर्शयेत् पृथक् ।

इति मनुवचनात् । अत्र ब्रह्माण्डपुराणे विशेषः ।

> स्थावरं जङ्गमं वापि यद् द्रव्यम् अभियुज्यते ।

> क्रियाप्रयोगकाले तु यन् मूल्यं धर्मतो ऽर्हति ॥

> तेनैव कनकीकृत्य तत्र दिव्यं प्रयोजयेत् । इति ।

अत्र <u>केचित्</u> दिव्येषु पणानां सङ्ख्येयत्वे ऽपि काकणिचतुष्टये लोके पणव्यवहारात् काकणिकः पणचतुर्भाग इति वैयाकरणप्रसिद्धेश् च काकणिचतुष्टयात्मकं सुवर्णम् एव सहस्रशतादिसङ्ख्यासङ्ख्येयम् इति मन्यन्ते । <u>अन्ये</u> तु ताम्रिककार्षिकाभिप्रायात् सर्वदिव्येषु सङ्ख्येति मन्यन्ते । <u>अपरे</u> तु,

> मानं तण्डुलमात्रं स्यात् दशमानः पणः स्मृतः ।

इत्य् आगमवचनात् दशमानात्मक एव पण इति मन्यन्ते । <u>अपरे</u> तु पुनः,

> माषो विंशतिमो भागो ज्ञेयः कार्षापणस्य तु ।

> काकणी तु चतुर्भागो माषस्यैव प्रकीर्तितः ॥

इत्याद्यौशनसवचनात्, तथा,

> माषकं तु बुधाः प्राहुः काकणीनां चतुष्टयम् ।

> विंशतिः स्यात् पुनस् तेषां स मुख्यः पण उच्यते ॥

इति स्मृत्यन्तरदर्शनात्, तथा,

> माषो विंशतिमो भागः पणस्य परिकीर्तितः ।

इति स्मृतेश् च, विंशतिमाषाः पणः स्मृत इति तद्विषया दिव्येषु सङ्ख्येति मन्यन्ते । एवं चतुष्टयेषु पणेषु चरमः पणत्वं न गृह्यते,

> पणो विंशतिमाषस् तु दिव्याद् अन्यत्र कीर्त्यते ।

इति दिव्येषु विंशतिमाषस्य निषेधस्मरणात् । तथा “ज्ञात्वा सङ्ख्यां सुवर्णस्य” इति । 

> सर्वद्रव्यप्रमाणं तु ज्ञात्वा हेम प्रकल्पयेत् । इति ।

तथा “सर्वेष्व् अर्थजातेषु मूल्यं कनकं कल्पयेत्” इत्य् एवमादिभिर् वचनैः सुवर्णस्यैव सङ्ख्येयत्वावगमात् ताम्रिककार्षापणस्य दिव्येषु सङ्ख्येयत्वप्रतिपादकवचनाभावाच् च सुवर्णपणानाम् एव दिव्येषु सङ्ख्येयत्वं युक्तम् । सहस्रादिषु सङ्ख्येयेषु चतुष्काकणिकस्य तण्डुलपरिमितस्य पणस्य सङ्ख्येयत्वं शतानाश इत्यादिषु दशमानात्मकत्वं पणस्य सङ्ख्येयत्वम् इति । <u>ननु</u> काकणिकानाम् अष्टकं तण्डुलशब्देनोच्यते । मायशब्देनापि तद् एवोच्यते । तत्र दण्डप्रकरणे,

> मायान् अष्टौ तु महिषी सस्यघातस्य कारिणी ।

इति वचनात्,

> दापयेत् पणपादं तु गां पादौ महिषीं तथा ।

इति नारदवचनात्,

> माषः पादो द्विपादो वा यत्र दण्डः प्रकल्पितः ।

> अनिर्दिष्टं तु सौवर्णं माषकं तु प्रकल्पयेत् ॥

इति कात्यायनवचनाच् च । पणपादद्वयाष्टमाषशब्दयोर् एकार्थत्वावगमात्, षडशमानात्मकः पण इति गम्यते । तथा च केषाम् अपि वचनम् ।

> उत्थितस् त्व् अर्कतापेन त्रसरेणुक उच्यते ।

> त्र्यष्टकं त्रसरेणूनां लिक्षेति परिकीर्त्यते ॥

> तास् तिस्रः सर्षपः प्रोक्तः काकण्या तुलितस् तु सः ।

> अष्टकं काकणीनां तु तण्डुलः परिकीर्तितः ॥

> तण्डुलानां द्वयं धान्यं माषकं परिपठ्यते ।

> तद्द्वयं कृष्णलं प्रोक्तम् अन्धिका कृष्णलद्वयम् ॥

> अन्धिकापणशब्दौ तु पर्यायेण प्रकीर्तितौ । इति ।

अत्रापि षोडशमानात्मकः पण इति मन्यन्ते । तथा वैखानस-आत्रेयसंहितायाम् अपि ।

> मानं तण्डुलमात्रं स्यात् दशमानः पणः स्मृतः । इति ।

अत्राप्य् अष्टकम् एव काकणिकानां मानशब्देन तण्डुलशब्देन चोच्यते । तेन षोडशमानात्मकः पण इति दिव्येष्व् अपि तस्य सङ्ख्येयत्वं प्राप्तम् । <u>सत्यम्</u>, एतद् गृह्यते । उभयोः शास्त्रसिद्धत्वात् उभयम् अपि गृह्यते । तेन् षोडमानात्मकं वा दशमानात्मकं वा पणः सङ्ख्येयत्वेन गृह्यते । तत्र शोध्यस्य गुणवत्त्वे षोडशमानात्मकस्य ग्रहणम्, निर्गुणस्य शोध्यत्वे दशमानात्मकस्य पणस्य सङ्ख्येयत्वम् इति व्यवस्था । तत्र विषपानं कलियुगे घटिकावस्थायां निषिद्धम् । पूर्वाचार्या एवम् अत्र व्यवस्थां कुर्वन्ति, मातृजातितुल्यम् अनुलोमानां दिव्यम्, पितृजातितुल्यं प्रतिलोमानाम् इति । अत्र तैः पठिताः सङ्ग्रहश्लोकाः ।

> विषं शते ऽग्निः पादोने जलं षष्टौ विधीयते ।

> तुला च तप्तमाषश् च चत्वारिंशत्य् उदीरितौ ॥

> अध्यर्धपञ्चसु स्तेये तप्ततण्डुलयोर् विधिः ।

> अनुत्तमद्रव्यचौर्ये तण्डुलाशनम् उच्यते ॥

> कोशं पञ्चदशस्याहुः आस्तिक्यं चेन् मतं नृषु ।

> षट्सु च क्षुद्रशङ्कायां द्वेष्टिको धर्मसम्भवः ॥

> दशकेन पणानां स्यात् वैगुण्ये क्षत्रविश्ययोः ।

> ततो वैश्यस्य विषये स्मृत्युक्ता शपथक्रिया ॥

> विट्क्षत्रब्राह्मणार्थे तत् शूद्राद् द्वित्रिचतुर्गुणा ॥ 

इति ।

> चातुर्गुण्ये तु विप्राणां सर्वस्येति विकल्प्यते ।

> साहसादिषु सर्वेषां पञ्चैते स्युर् धटादयः ॥ 

इति ।

> निष्के तु सत्यवचनं द्विनिष्के पादलम्भनम् ।

> त्रिकाद् अर्वाक् विषं स्यात् तु कोशपानम् अतः परम् ॥

इदं च दैष्टिकस्य पूर्वोक्तव्यवस्थया विकल्पः \

**अथ शपथः**

> धटादयो धर्मजान्ता यत्र नोक्ता महात्मभिः ।

> तत्र शोध्यस् तु शपथैर् अभियुक्तस् तु मानवः ॥

अत्र शपथविषये विशेषम् आह हारीतः ।

> धने प्रमुषिते चोरैः प्रभूतैश् च धनी स्वयम् ।

> परिमाणं स्वरूपं च शपथेनैव भावयेत् ॥

कस्यचिद् धने “चोरैः प्रमुषिते” अपह्नुते वा धनी स्वयं प्रमुषितधनस्य वा अपहृतधनस्य वा गुरुपरिमाणम् अल्पपरिमाणं चानादृत्य तद्धनस्वरूपं प्रमाणं च पालकानां शपथेनैव साधयेत् इति । स्मृत्यन्तरे ।

> मुषितस्य प्रमाणश् च स्वजनैर् इत्य् अवञ्चितम् ।

> फालकानाम् अदृष्टेन प्रभूते ऽपि धने शपेत् ॥ इति ।

अन्यत्र ।

> स्वबन्धुपुत्रभृत्याद्यैर् अगृहीतं धनी स्वयम् ।

> प्रमाणं च प्रभूते ऽपि शपथेनैव भावयेत् ॥ इति ।

स एवाह ।

> चौरैर् अपहृते स्वामी स्वयं द्रव्ये महत्य् अपि ।

> न दृष्टशपथं कुर्यात् दृष्टेनैव विशोधयेत् ॥

चोइरैर् अपहृतद्रव्यस्य प्रमुषितद्रव्यस्य वा अल्पमहत्वे ऽनादृत्य द्रव्यस्वरूपं परिमाणं च द्रव्यवान् स्वयं पालादीनां महत्य् अपि द्रव्ये अनादृत्य अदृष्टेन शपथेनैव साधयेत् । न तु दृष्टशपथं कुर्याद् इति । दिव्यैर् जयपराजयावधारणे दण्डविशेषाः कात्यायनेन दर्शिताः ।

> शतार्धं दापयेच् छुद्धम् अशुद्धो दण्डभाग् भवेत् ।

दण्डं च स एवाह ।

> विषे तोये हुताशे च तुलाकोशे च तण्डुले ।

> तप्तमाषकदिव्ये च क्रमाद् दण्डं प्रकल्पयेत् ॥

> सहस्रं षट्छतं चैव तथा पञ्चशतानि तु ।

> चतुस्त्रिद्व्येकम् एकं च हीनं हीनेषु कल्पयेत् ॥

याज्ञवल्क्यः ।

> अर्वाक् चतुर्दशाद् अह्नो यस्य नो राजदैविकम् ।

> व्यसनं जायते घोरं स शुद्धः स्यान् न संशयः ॥

शपथे दोषादोषाः तत्परीक्षाकालविशेषाश् च कथ्यन्ते । तत्र कण्वः ।

> त्रिपक्षे वा त्रिसप्ताहे सप्ताहाभ्यन्तरे ऽपि वा ।

> रोगाग्निज्ञातिमरणं पशुधान्यधनक्षयः ॥

> एवमादीनि दृश्यन्ते यस्य घोराणि सर्वशः ।

> तं पापं विनयेद् राजा तस्य घोरापराधतः ॥ इति ।

स्वल्पे ऽपराधे सप्ताहं मध्यमे द्विसप्ताहं महापराधे त्रिसप्ताहं पक्षत्रयं वेति कल्पः । विष्णुः ।

> यस्य पश्येत् द्विसप्ताहात् त्रिसप्ताहाद् अथापि वा ।

> रोगो ऽग्निर् ज्ञातिमरणं राजातङ्कम् अथापि वा ॥

> तम् अशुद्धं विजानीयात् विशुद्धं तद्विपर्यये । इति ।

शातातपः ।

> सप्ताहाभ्यन्तरे यस्य द्विसप्ताहान्तरे ऽपि वा ।

> त्रिसप्ताहे ऽपि वा रोगो वह्निज्ञातिमृतिस् तथा ॥

> राजदैविकम् आतङ्कं पशुधान्यधनक्षयः ।

> यस्यैवमादिको ऽनर्थः तस्यानर्थं विनिर्दिशेत् ॥

कात्यायनः ।

> सीमाचङ्क्रमणे कोशे पदस्पर्शे तथैव च ।

> त्रिपक्षपक्षसप्ताहात् दैवराजकम् इष्यते ॥

बृहस्पतिः ।

> सप्ताहे वा द्विसप्ताहे न विपद् राजदैविकी ।

> बान्धवेषु सपिण्डेषु धनेषु शपथैः शुचिः ॥

मातृपक्षे पञ्चपुरुषावधिर् अनर्थाः पितृपक्षे सप्तपुरुषावधिः अनर्थः । यस्य बन्धुविषये ज्ञातिविषये वा विपत्तौ स्वविपद् इव क्लेशो भवति, तादृशविपद् वेदितव्येत्य् आचार्याः । नारदः ।

> सप्ताहाभ्यन्तरे यस्य द्विसप्ताहे ऽपि वा पुनः ।

> रोगो ऽग्निर् ज्ञातिमरणं पशुधान्यधनक्षयः ॥

> प्रत्यात्मिकं भवेद् यस्य विद्यात् तस्य न शुद्धताम् ।

> ऊर्ध्वं यस्य द्विसप्ताहात् वैकृतं सुमहद् भवेत् ॥

> नाभियोज्यः स विदुषा कृतकालव्यतिक्रमात् ॥ इति ।

अल्पस्य देहिनां परिभाव्यत्वान्महद् भयम् इत्य् उक्तम् । एतन् महाभियोगविषयम्, “महाभियोगेष्व् एतानि” इति प्रस्तुत्याभिधानात्, इति । मनुः ।

> आ चतुर्दशमाद् अह्नो यस्य नो राजदैविकम् ।

> व्यसनं जायते घोरं स ज्ञेयः शपथैः शुचिः ॥ इति ।

अवध्यन्तराणि पितामहेनोक्तानि अल्पधनविषयाणि “कोशम् अल्पे ऽपि दापयेत्” इति वचनात् ।

> त्रिरात्रात् सप्तरात्राद् वा द्वादशाहाद् द्विसप्तकात् ।

> वैकृतं यस्य दृश्येत पापकृत् स उदाहृतः ॥ इति ।

महाभियोगोक्तद्रव्याद् अर्वाचीनं द्रव्यं त्रिधा विभज्य त्रिरात्रादिपक्षत्रयं व्यवस्थाप्यम् इति ।

**इति वरदराजीये व्यवहारनिर्णये**

**द्वियप्रमाणनिर्णयकाण्डं समाप्तम्**

## मानसङ्ग्रहः

**अथ मानसङ्ग्रहः**

> भावसाध्यत्वभावो ऽपि केचित् स्यात् संशयेषु च ।

> साक्ष्यादीनां अभावे ऽत्र दिव्याभावे च कुत्रचित् ॥

> दिव्ये तु मूर्द्धदण्डाभ्यां साध्यर्धं हेम कल्पयेत् ।

> तत्रारभ्यार्धकाकण्याः शूद्रो दूर्वाकरः शपेत् ॥

> त्रिकाकण्यूनषण्मानात् कृष्णलात् तिलहस्तकः ।

> द्विगुनाद् रूप्यपाणिस् तु त्रिगुणात् काञ्चनं दधत् ॥

> चतुर्गुणात् करे कृत्वा मृत्तिकां लाङ्गलोद्धृताम् ।

> नीचः पञ्चगुणात् पुत्रदारैर् अन्यत्र पातकैः ॥

> पाणानां दशमानानां दशकाद् धर्मशोधनम् ।

> तत्रैवार्थेषु लेढव्यं फालं फालोपजीविना ॥

> स्यात् पञ्चदशकात् कोशः त्रिंशतस् तण्डुलाः स्मृताः ।

> चत्वारिंशत् तावत्ता तु तप्तमाषसमुद्धृतिः ॥

> पञ्चाशतस् तुला ज्ञेयाः सप्तषष्ठे जलं भवेत् ।

> पञ्चसप्ततिकाद् अग्निः शातात् स्यात् विषभक्षणम् ॥

> एतानि शूद्रस्योक्तानि द्विगुणे ऽर्थे विशः स्मृताः ।

> चत्वारिंशद् धान्यमाषः तौ यवः तौ च कृष्णलम् ॥

> कृष्णलद्वितयं प्रोक्तं अण्विकाप्य् अत्र पणो ऽप्य् असौ ।

> तिस्रो ऽण्विकाः कृष्णलं च हेममाष इतीर्यते ॥

> शाणोण्विकाश् चतस्रस् तु दीनारास्था (-ख्यः?) चतुर्दश ।

> अण्विका विंशतिः निष्कं शाणं साष्टाण्विकं तु तत् ॥

> अष्टाण्विकाधिकं निष्कद्वितयं चित्रको भवेत् ।

> सषोडशाण्विकं निष्कद्वयं कर्षक उच्यते ॥

> दशभिर् वा पणं चैका दशभिस् तु चतुष्पणैः ।

> निष्कैर् द्वादशभिर् वेति लौकिको मानसङ्ग्रहः ॥

> यो राजसर्षपस्यार्धो लौकिकः काकणिस् तु सः ।

> काकणिस् त्रितयं गौरो माषः स्याद् अर्धतण्डुलः ॥

> स काकणिद्वयं मानद्वितयं मध्यमो यवः ।

> काकणिद्वितयं न्यूनसपतमाषस् तु कृष्णलः ॥

> कार्षापणस् तु अष्टमानो दशमानपणः परः ।

> शाणोण्विका चतुष्का स्यात् लौकिके ऽप्य् एवम् एव सः ॥

> षट्काकणिकमानाद्यो माषो ऽन्यश् चतुरण्विकः ।

> कार्षापणो ऽन्यो निष्का मा पूर्वदेशे प्रवर्तते ॥

> सुवर्णो ऽष्टाण्विकायुक्तं निष्कद्वयम् इहोच्यते ।

> सुवर्ण एव दीनारः चित्रकश् चेति कथ्यते ॥

> अक्षार्धं द्व्यणुकाद्यर्धमानयुक्तं द्विनिष्ककम् ।

**अथ रजतमानविधिः**

> रूप्यमानेन (तु) माषः स्यात् मानैर् अर्धचतुर्दशैः ।

> सप्ताण्विकाधिकं निष्कं पुराण्(ं?) मानं (मानवं?) च तत् ॥

> शतमानं पलं च स्यात् निष्कैर् अर्धचतुर्दशैः ।

> तैर् एव राजतं निष्कम् अथ तान्त्रिकम् उच्यते ॥

पाञ्चरात्रवैखानसानुसारि निष्कप्रमाणम् उच्यते ।

> स्याद् अण्विकाचतुष्केण त्रिनिष्कः कर्षकः पणः ।

> पूर्णो ऽर्धपादपादोननिष्कषोडशको भवेत् ॥

> साहसो। द्विगुणो मध्य उत्तमः स्याच् चतुर्गुणः ।

> अर्धपादोनविष्को द्विनिष्कषोडशको ऽथ वा ॥

> पूर्वस् तद्द्विगुणो मध्ये मध्याद् द्विगुण उत्तमः ।

> यवश् च कृष्णलं माषः सुवर्णो रूप्यनिष्ककः ॥

> मानवोक्तयवादिभ्यः षष्ठांशो नास्ति वैष्णवे ॥

**इति वरदराजीये मानसङ्ग्रहः समाप्तः**

## ऋणादान-काण्डम्

अथाष्टादशपदेषु प्रथमप्राप्तम् ऋणादानम् उच्यते । अत्र नारदः ।

> ऋणं देयम् अदेयं च येन यत्र यथा च यत् ।

> दानग्रहणधर्मश् च ऋणादानम् इति स्मृतम् ॥

ईदृशं ऋणं देयम्, ईदृशम् ऋणं अदेयम्, ईदृशम् ऋणम् अनेनाधिकारिणा देयम्, अस्मिन् समये देयम्, अनेन प्रकारेण देयम् — इत्य् अधर्मर्णे पञ्चविधम् । उत्तमर्णे दानविधिर् आदानविधिश् चेति द्विविधम् इति सप्तविधम् । तत्रर्णप्रदानपूर्वकत्वाद् इतरेषां प्रथमं तत्प्रदानप्रकारं याज्ञवल्क्य आह ।

> अशीतिभागो वृद्धिः स्यात् मासि मासि सबन्धके ।

> वर्णक्रमाच् छतं द्वित्रिचतुःपञ्चकम् अन्यथा ॥

विश्वासार्थम् अधमर्णेन उत्तमर्णे यद् आधीयते तद् आधिः अत्र बन्धक इत्य् उच्यते । तस्मिन् सबन्धके प्रयोगे प्रयुक्तस्य प्रतिमासम् अशीतिभागो वृद्धिर् धर्म्या भवति । तेन पणविंशत्याः पणपादो वृद्धिर् भवति । तथा च मनुः ।

> वसिष्ठवचनप्रोक्तां वृद्धिं वार्धुषिके शृणु ।

> पञ्च माषास् तु विंशत्या वृद्धिर् धर्मो न हीयते ॥

तथा च गौतमः- “कुसीदवृद्धिर् धर्म्या विंशतिः पञ्चमाषिकी मासम्” । दशमानस्य पणत्वे पणविंशतितमो भागो माषो ऽर्धतण्डुलो भवति । विंशतिमानस्य पणत्वे तण्डुलपरिमितो भवति । षोडशमानपणत्वे पणस्य तदनुगुणं कल्प्यम् । एवं सबन्धके प्रयोगे अशीतिभागो वृद्धिर् धर्म्या भवति । अन्यथा अबन्धके प्रयोगे वर्णानां ब्राह्मणादीनां चतुर्णां क्रमेण द्वित्रिचतुःपञ्चकं शतं धर्म्यं भवति । ब्राह्मणस्य ब्राह्मने ऽधमर्णे द्विकं शतम् । क्षत्रिये ऽधमर्णे त्रिकं शतम् । वैश्ये ऽधर्मर्णे चतुष्कं शतम् । शूद्रे ऽधर्मर्णे पञ्चकं शतं धर्म्यं मासि मासि भवति । द्वित्रिचतुःपञ्चास्मिन् शते वृद्धिर् दीयत इति द्वित्रिचतुःपञ्चकं शतम् । “तद् अस्मिन् वृद्ध्यायलाभशुल्कोपदादीयते” (पाण् ५.१.४७) इति कन् । क्षत्रियस्य क्षत्रिये ऽधर्मर्णे द्विकं शतम्, वैश्ये ऽधमर्णे त्रिकं शतम्, शूद्रे ऽधर्मर्णे चतुष्कं शतम्, तथा वैश्यस्य वैश्ये ऽधमर्णे द्विकं शतम्, शूद्रे ऽधमर्णे त्रिकं शतम्, शूद्रस्य शूद्रे ऽधमर्णे द्विकं शतम् इति । तेन सजातीये सर्वत्र द्विकं शतं धर्म्यम्, अनन्तरे त्रिकं शतम्, एकान्तरे चतुष्कं शतम्, द्व्यन्तरे पञ्चकं शतं धर्मयं भवति । तथा च मनुः ।

> द्विकं त्रिकं चतुष्कं च पञ्चकं च शतं स्मृतम् ।

> मासस्य वृद्धिं गृह्णीयात् वर्णानाम् आनुपूर्वशः ॥

अत्र वृद्धिश् चतुर्विधेत्य् आह नारदः ।

> कायिका कालिका चैव कारिता च तथा स्मृता ।

> चक्रवृद्धिश् च शास्त्रेषु तस्य वृद्धिश् चतुर्विधा ॥

अत्र विशेषम् आह बृहस्पतिः ।

> वृद्धिश् चतुर्विधा प्रोक्ता पञ्चधान्यैः प्रकीर्तिता ।

> षड्विधान्यैः समाख्याता तत्त्वतस् तां निबोधत ॥

नारदः ।

> कायिका कालिका चैव चक्रवृद्धिर् अथापरा ।

> कारिता च शिखावृद्धिः भोगलाभस् तथैव च ॥

> कायिका कर्मसंयुक्ता मासग्राह्या तु कालिका ।

> वृद्धेर् वृद्धिश् चक्रवृद्धिः कारिता ऋणिना कृता ॥

> प्रत्यहं गृह्यते या तु शिखावृद्धिस् तु सा स्मृता ।

> शिखेव वर्धते नित्यं शिरश्छेदान् निवर्तते ॥

> ग्रहात् स्तोमः शदः क्षेत्रात् भोगलाभः प्रकीर्तितः ।

तत्र व्यासः ।

> दोह्यवाह्यक्रियायुक्ता कायिका समुदाहृता ।

> कायाविरोधिनी शश्वत् पणपादादि कायिका ॥

इत्य् अशीतिभागवृद्धिः कायिकेति । नारदः ।

> प्रतिमासं स्रवन्ती या वृद्धिः सा कालिका स्मृता ।

> वृद्धिः सा कारिता नाम धनिकेन स्वयङ्कृता ॥

> वृद्धेर् अपि पुनर् वृद्धिः चक्रवृद्धिर् उदाहृता ।

प्रत्यहं गृह्यमाणा धान्यविषया वृद्धिः शिखावृद्धिः । व्यासः ।

> गृहोपभोगभोग्यस् तु स्तोम इत्य् अभिधीयते ।

क्षेत्रोत्पन्नं धान्यादिकं शदः । कात्यायनः ।

> ग्राह्यं स्यात् द्विगुणं द्रव्यं प्रयुक्तं धनिना सदा ।

> लभेत चेन् न द्विगुणं पुरा वृद्धिं प्रकल्पयेत् ॥ इति ।

तत्र विशेषम् आह याज्ञवल्क्यः ।

> कान्तारगास् तु दशकं सामुद्रा विंशकं शतम् ।

> दद्युर् वा स्वकां वृद्धिं सर्वे सर्वासु जातिषु ॥

कान्तारम् अरण्यं गच्छन्तीति कान्तारगाः । समुद्रं गच्छन्तीति समुद्रगाः । तेभ्यो दशकं सतं विंशकं शतं च धर्म्यं भवति । मासि मासीत्य् अत्राप्य् अनुषज्यते । कारितायां वृद्धौ सर्वे ब्राह्मणादयः कार्यवे(व?)शेन स्वकृतां स्वाभ्युपगतां वृद्धिं अबन्धके सबन्धके वा सर्वासु जातिषु दद्युर् इति ।

> अथ द्रव्यविशेषाद् वृद्धेर् अवधिविशेष उच्यते । तत्र कात्यायनः ।	

> मणिमुक्ताप्रवालानां सुवर्णरजतस्य च ।

> त्रिषु त्रिद्विगुणा वृद्धिः फलस्यैधोदकस्य च ॥

मनुः ।

> कुसीदवृद्धिर् द्वैगुण्यं नात्येति सकृद् आहृता ।

> धान्ये शदे लवे वाह्ये नातिक्रामति पञ्चताम् ॥

शदः क्षेत्रफलं पुष्पादि । लवः ऊर्णाचमरकेशादि । वाह्यो बलीवर्दतुरगादिः । बृहस्पतिः ।

> हिरण्ये द्विगुणा वृद्धिः त्रिगुणा वस्त्ररूप्यके ।

> धान्ये चतुर्गुणा प्रोक्ता शदवाह्यलवेषु च ॥

नारदः ।

> हिरण्यधान्यवस्त्राणां वृद्धिर् द्वित्रिचतुर्गुणा ।

> रसस्याष्टौ गुणाः प्रोक्ताः स्त्रीपशूनां तु सन्ततिः ॥

बृहस्पतिः ।

> उक्ता पञ्चगुणा शाके बीजे चैव चतुर्गुणा ।

> लवणस्नेहमद्येषु वृद्धिर् अष्टगुणा मता ॥

> गुडे मधुनि चैवोक्ता प्रयुक्ते चिरकालिके ॥

कात्यायनः ।

> तैलानां चैव सर्वेषां मद्यानाम् अथ सर्पिषाम् ।

> वृद्धिर् अष्टगुणा ज्ञेया गुडस्य लवणस्य च ॥

बृहस्पतिः ।

> तृणकाष्ठेष्टकासूत्रकीलचर्मास्थिपक्ष्मणाम् ।

> हेतिपुष्पफलानां च वृद्धिस् तु न निवर्तते ॥

अत्र काष्ठादीनां साहचर्याद् अष्टगुणाद् अर्वाङ् न निवर्तत इत्य् अर्थः । विष्णुः- “किण्वकार्पास-सूत्रचर्मवर्मायुधेष्टकाङ्गाराणाम् अक्षया, अनुक्तानां द्विगुणा” । भरद्वाजः ।

> हिरण्यधान्यवस्त्राणां वृद्धिर् द्वित्रिचतुर्गुणा ।

> घृतस्याष्टगुणा वृद्धिः ताम्रादीनां चतुर्गुणा ॥

> तैलानां षड्गुणा वृद्धिः स्त्रीपशूनां तु सन्ततिः ।

> कोशानां स्यात् पञ्चगुणा कार्पासस्य चतुर्गुणा ॥

> काष्ठानां चन्दनादीनां वृद्धिर् अष्टगुणा भवेत् ।

> एवं वृद्धिविधिः प्रोक्तो नास्ति वृद्धिर् अतः परा ॥

> न वृद्धेर् वृद्धिर् अस्तीति धर्मकारस्य शासनम् ।

> न चाप्य् असंश्रुता वृद्धिर् अतिवृद्धिश् च कर्हिचित् ॥

ताम्रशब्देन सुवर्णरजतव्यतिरिक्तानां त्रपुसीसादीनां ग्रहणम् । कोशानां कोशधान्यानाम् इत्य् अर्थः । कार्पासग्रहणेन पटप्रभृतीनां ग्रहणम् । सुगन्धद्रव्योपलक्षणं चन्दनग्रहणम् इत्य् असहायेनोक्तम् । अत्र विष्णुः ।

> स्तेये ब्रह्मस्वभूतेषु सुवर्णहरणे तथा ।

> पश्चात् तप्तेन दातव्यं तस्माद् एकादशाधिकम् ॥

ब्राह्मणसम्बन्धिसुवर्णव्यतिरिक्तद्रव्यापहारे क्षत्रियवैश्यसम्बन्धिसुवर्णापहारे च, सद्य एव द्वादशगुणं भवति । तथा च पितामहः ।

> सद्यः स्यात् द्वादशगुणं चोदितं रत्नहाटकम् ।

> ब्राह्मणस्वं च रूप्यादि सद्यो ह्य् एकादशाधिकम् ॥

> रूप्यं पञ्चगुणं भूमिः तथैवाष्टगुणा मता ।

सद्य एव इति वचनाद् अवृद्ध्यभावः । अत्र नारदः ।

> न वृद्धिः प्रीतिदत्तानां स्याद् अनाकारिता क्वचित् ।

> अनाकारितम् अप्य् ऊर्ध्वं वत्सरार्धाद् विवर्धते ॥

कात्यायनः ।

> कृत्वोद्धारम् अदत्वा यो याचितस् तु दिशं व्रजेत् ।

> ऊर्ध्वं मासत्रयात् तस्य तद् धनं वृद्धिम् आप्नुयात् ॥

> पण्यं गृहीत्वा यो मूल्यम् अदत्वैव दिशं व्रजेत् ।

> स्वदेशस्थो ऽपि वा यस् तु न दद्याद् याचितो ऽसकृत् ॥

> स तत्र कारितां वृद्धिम् अनिच्छन्न् अपि चाहरेत् ।

> यत्नैः प्राप्तं रक्षितं वा गणार्थे वा ऋणं कृतम् ॥

> ऋतुत्रयस्योपरिष्टात् धनं वृद्धिम् अवाप्नुयात् ।

एवमादिष्व् अशीतिभागवृद्धिर् विवक्षिता । कात्यायनः ।

> प्रीतिदत्तं तु यत् किञ्चिद् वर्दते न त्व् अयाचितम् ।

> याच्यमानम् अदत्तं चेत् वर्दते पञ्चकं शतम् ॥

प्रतिमासं पञ्चकं शतं वर्धत इत्य् अर्थः ।

> चर्मसस्यासवद्यूतपण्यमूलेषु सर्वदा ।

> स्त्रीशुल्के च न वृद्धिः स्यात् प्रतिभाव्यकृतेषु च ॥

> यदि स्वयं कृता च स्यात् कारितां वृद्धिम् आप्नुयात् ।

संवर्तः ।

> न वृद्धिः स्त्रीधने लाभे निक्षेपे च तथर्णिके ।

> सन्दिघे प्रातिभाव्ये च यदि न स्यात् स्वयं कृता ॥

अत्र याज्ञवल्क्यः ।

> दीयमानं न गृह्णाति प्रयुक्तं यत् स्वकं धनम् ।

> मध्यस्थस्थापितं तत् स्यात् वर्धते न ततः परम् ॥

अत्र विष्णु-गौतमौ- “भुक्ताधिर् न वर्धते दित्सतो ऽवरुद्धस्य च” इति । व्यासः ।

> प्रतिभाव्यं भुक्तबन्धम् अगृहीतं च दित्सतः ।

> न वर्धते प्रपन्नस्य दमः शुक्लं प्रतिश्रुतम् ॥

**अथाधिविधिर् उच्यते**

तत्र ऋणप्रदानं नाम प्रतिप्रदानोपाधिकं स्वस्य परं प्रतिप्रदानम् । तद् अनेकविधम्, सबन्धकं सवृद्धिकम् अबन्धकम् अवृद्धिकं चेति । तत्र सबन्धकस्य सवृद्धेश् च प्रयोग उच्यते । तत्र बृहस्पतिः ।

> आधिर् बन्धः समाख्यातः स च प्रोक्तश् चतुर्विधः ।

> जङ्गमः स्थावरश् चैव गोप्यो भोग्यस् तथैव च ॥

हारीतः ।

> आधिश् चतुर्विधः प्रोक्तो गोप्यो भोग्यस् तथैव च ।

> अर्थप्रत्ययहेतुश् च चतुर्थस् त्व् आज्ञया कृतः ॥

तेषां स्वरूपम् आह ।

> श्रावणा पूर्वलिखितो भोग्याधिः श्रेष्ठ उच्यते ।

> गोप्याधिस् तु परेभ्यः स्वं दत्वा यो गोप्यते गृहे ॥

> अर्थप्रत्ययहेतुर् यः प्रत्ययाधिः स उच्यते ।

> आज्ञाधिर् नाम यो राज्ञा संसदा वाज्ञया कृतः ॥

श्रावणा संसदि प्रकाशनम् । व्यासः ।

> आज्ञाधिस् तत्क्रयश् चैव क्रूरदण्डो विधीयते ।

> उभाव् अन्यत्र न स्याताम् इति धर्मस्य निश्चयः ॥

> आधिस् तु द्विविधः प्रोक्तो स्थावरो जङ्गमस् तथा ।

> सिद्धिर् अस्योभयस्यापि भोगो यद्य् अस्ति नान्यथा ॥

> आधेः प्रवेशने रोधः ऋणिकेन कृतो यति ।

> दाप्यः स भोगम् अत्यर्थं दण्डयित्वाधिषड्गुणम् ॥

भोग्याधिविषयम् इदम् । गोप्यादिं प्रत्य् आह याज्ञवल्क्यः ।

> गोप्याधिभोगे नो वृद्धिः सोपकारे ऽथ हापिते ।

> निष्टो देयो विनष्टश् च दैवराजकृताद् ऋते ॥

सोपकारभावनं कार्ययोग्यत्वकारणम् । नारदः ।

> यस्याधेर् मूलहानिः स्यात् दैवराजकृतात् क्वचित् ।

> आध्यर्थस् त्वर्णिनां देयः त्व् अशक्तो भोगदो भवेत् ॥

बृहस्पतिः ।

> गोप्याधिर् द्विगुणाद् ऊर्ध्वं कृतकालस् तथावधेः ।

> श्रावयित्वा त्व् ऋणी काले भोक्तव्यः समनन्तरम् ॥

कात्यायनः ।

> आधाता यत्र न स्यात् तु धनी बन्धं निवेदयेत् ।

> राज्ञस् ततः स विख्यातो विक्रेय इति धारणा ॥

व्यासः ।

> गृहीतृदोषान् नष्टश् चेत् बन्धो हेमादिको भवेत् ।

> ऋणं सलाभं संशोध्य तन्मूलं दापयेद् धनी ॥

> आधौ प्रवेशने रोध ऋणिकेन कृतो यदि ।

> दाप्यः स भोगम् अध्यर्धं दण्डं दाप्यश् च षड्गुणम् ॥

कात्यायनः ।

> प्रच्छाद्याधिम् ऋणी कुर्यात् क्रयादीन् बलतश् च यः ।

> दण्डं स त्रिगुणं दत्वा पुनर् आध्यर्थ्दो भवेत् ॥

तथा च मनुः ।

> यः स्वामिनाननुज्ञातम् आधिं भुङ्क्ते ऽविचक्षणः ।

> तेनास्य वृद्धिर् मोक्तव्या तस्य भोगस्य निष्कृतिः ॥

अत्र कात्यायनः ।

> आकामम् अननुज्ञातम् आधिं यः कर्म कारयेत् ।

> भोगकर्मफलं दाप्यो वृद्धिं वा न लभेत सः ॥

नारदः ।

> न भोक्तव्यो बलाद् आधिः (?) भुञ्जानो वृद्धिम् उत्सृजेत् ।

> मूल्येन तोषयेच् चैनम् आधिस् तेनान्यथा भवेत् ॥

इदं द्विपदचतुष्पदजङ्गमाधिविषयम् । अत्र भारद्वाजः ।

> आधेः प्रवेशने काले भोगं नेच्छति तद् धनी ।

> भोगो नश्यत्य् अतश् चोर्ध्वं न वर्धयति तद् धनम् ॥

कात्यायनः ।

> आधीकृतं तु यत् किञ्चिद् विनष्टं दैवराजतः ।

> तत्रर्णं सोदयं दाप्यो धनिनाम् अधमर्णिकः ॥

> भोगाधिक्यं च भोग्याधेः ह्रासं च न विचालयेत् ।

> लेख्ये तु लिखितं यावत् तावद् भोक्तव्यम् एव तु ॥

अत्र नारदः ।

> रक्ष्यमाणो ऽपि यत्राधिः काले नेयाद् असारताम् ।

> आधिर् अन्यो ऽधिकर्तव्यो देयं वा धनिनो धनम् ॥

इदम् अपि जङ्गमाधिविषयम् इति, स्थावरक्षेत्रादाव् असारत्वे ऽप्य् अन्याधिप्रतिषेधात् । यद् वा यत्राहितं वस्तु कालेन निःसारं भवति । न हेत्वन्तरेण । यथा वहनकर्षणमहिमयोग्यदशाया प्रतिदात इति महिषतुरङ्गबलीवर्दादि कालवशेनैव वहनाद्ययोग्यतया निःसारं यथा वा चन्दनकुङ्कुमघृतगुऌआदि कालवशेनैव नैर्गन्ध्यदौर्गन्ध्यादिना निःसारं भवति तद्विषयम् । कात्यायनेनेदं स्पष्टम् उक्तम् ।

> न चेद् धनिकदोषेण निष्पतेद् वा म्रियेत वा ।

> आधिर् अन्यस् तु कार्यः स्यात् ऋणान् मुच्येत नर्णिकः ॥

“निष्पतेद् वा म्रियेत वा” इति जङ्गमविषये आध्यन्तरकरणवचनात् । स्थावरे तु विशेषम् आह ।

> स्रोतसापहृते क्षेत्रे राज्ञा चैवापहारिते ।

> आधिर् अन्यो ऽधिकर्तव्यो देयं वा धनिने धनम् ॥

याज्ञवल्क्यः ।

> उपस्थितस्य मोक्तव्य आधिस्तेनान्यथा भवेत् ।

> प्रयोजके ऽसति धनं कुले ऽन्यस्याधिम् आप्नुयात् ॥

> तत्कालकृतमूल्यो वा तत्र तिष्ठेद् अवृद्धिकम् ।

> विना धारणकाद् वापि विक्रीणीत ससाक्षिकम् ॥

> यदा तु द्विगुणीभूतम् ऋणम् आधौ तदा खलु ।

> मोच्य आधिस् तदुत्पन्ने प्रविष्टे द्विगुणे धने ॥

सप्रत्ययभोग्याधिविषयम् इदम् ।

> आधिः प्रण्श्येत् द्विगुणे धने यदि न मोक्ष्यते ।

> काले कालकृतो नश्येत् फलभोग्यो न नश्यति ॥

आधिप्रणाशो नामाधमर्णसम्बन्धं परित्यज्य धनिकसम्बन्धापत्तिः । हिरण्यादि आधिविषयम् इदम् । कृतकालप्रयोगे ऽप्य् एवम् एव । फलभोग्यः क्षेत्रारामादि । स कदाचिद् अपि न नश्यति । आधिप्रणाशस्यापवादम् आह ।

> चरित्रबन्धकृतं सवृद्ध्या दापयेद् धनम् ।

> सत्यङ्कारकृतं द्रव्यं द्विगुणं प्रतिपादयेत् ॥

चरित्रेण धनिन स्वच्छाशयत्वेन बहुमूल्यम् आधीकृत्याधमर्णेन स्वल्पम् एव द्रव्यम् आत्मसात् कृतम् । एवम्भूतं द्रव्यं द्विगुणीबूते ऽपि न नश्यति । किं तु द्विगुणं गृहीत्वा दातव्यम् इति । बन्धककल्पनया द्विगुणीभूता । द्विगुणीभूते ऽपि द्विगुणं दातव्यम् । नाधिनाश इति । सत्यङ्कारेत्य् अस्यायम् अर्थः । वणिजो हि बहुमूल्यं क्रमुकादिफलं स्वीचिकीर्षन्तः विक्रेतुर् हस्ते द्वित्राणि निस्तुलानि दत्वा क्रयविक्रयव्यवहारव्यवस्थां च निश्चित्य पण्यं स्वीकुर्वन्ति । तत्र यदि द्रव्यप्रयोक्ता संविदम् अतिलङ्घयेत्, मूल्यहातिम् अवाप्नुयात् । गृहीत्रा तद्विलङ्घने तद्गृहीतद्रव्यं द्विगुणम् एव देयम् । प्रयुक्ते द्विगुणीभूते उत्तमर्णस्य बन्धकविषयम् आह ।

> सत्यङ्कारेणापि द्विगुणम् एव दातव्यम् ।

बृहस्पतिः ।

> पूर्णावधौ शान्तलाभे बन्धे स्वामी धनी भवेत् ।

> अनिर्गते दशाहे तु ऋणी भोक्षितुम् अर्हति ॥

> न विस्रवति यत् तत् स्यात् धनिको मूलभाग् भवेत् ।

> द्विगुणाद् अपि चोत्कर्षे कालिका यस्य चादिनाम् ॥

> विवादन्यायतत्त्वज्ञैः तदा राजा विनिर्णयेत् ।

व्यासः ।

> आधानकालिकाद् अर्वाक् द्विगुणं यदि कालिकम् ।

> मूलमात्रं तु पादोनं तदर्धं पादम् एव चा ॥

> द्विगुणातिक्रमान् नैव धनिको लभते धनम् । इति ।

बृहस्पतिः ।

> हिरण्ये द्विगुणीभूते मृते नष्टे ऽधमर्णिके ।

> द्रव्यं तदीनं सङ्गृह्य विक्रीनीत ससाक्षिकम् ॥

> रक्षेद् वा कृतमूल्यं तु दशाहं जनसंसदि ।

> ऋणानुरूपं परतः गृहीत्वाल्पं च वर्तयेत् ॥

> सधनं तु स्थिरीकृत्य गणनाकुशलैर् नरैः ।

> तद्बन्धुजातिविदितं प्रगृह्णन् नापराध्नुयात् ॥

अत्र व्यासः ।

> द्रव्ये तु द्विगुणीभूते पूर्णे काले कृतावधौ ।

> बन्धकस्य धनी स्वामी द्विसप्ताहं परीक्ष्य तु ॥

> ततो ऽन्तरा धनं दत्वा ऋणी बन्धम् अवाप्नुयात् ।

> फलभोग्यं पूर्णकाल्यं दद्याद् द्रव्यं तु सामकम् ॥

पूर्णकालम् अपि फलभोग्यं क्षेत्रादिकं न कदाचिद् अपि नश्यति । सामकं समयसिद्धम् ऋणं सवृद्धिकं दत्वा क्षेत्रम् आप्नुयाद् इति । तत्र भोग्याधिर् द्विविधः सप्रत्ययभोग्यादिर् अप्रत्ययभोग्याधिश् चेति । सवृद्धिकमूलापाकरणार्थ एकः । स सप्रत्ययभोग्याधिर् इत्य् उच्यते । वृद्धिमात्रापाकरणार्थो ऽपरः । सो ऽप्रत्ययभोग्याधिर् इत्य् उच्यते । तत्र सप्रत्ययभोग्याधिम् आह व्यासः ।

> काञ्चिद् वृद्धिं समाभाष्य द्रव्यम् आदाय तत्त्वतः ।

> तत् क्षेत्रं भुङ्क्ष्व वृद्ध्यर्थम् अधिकं मूलनाशनम् ॥

> इत्याधिः प्रत्ययाधिः स्यात् वैगुण्येन क्षयो भवेत् ।

सवृद्धिकमूल्यापाकरणार्थो भोग्याधिः सप्रत्ययभोग्याधिर् इत्य् पदार्थः । अप्रत्ययभोग्याधिम् आह कात्यायनः ।

> द्रव्यं गृहीत्वा वृद्ध्यर्थं भोगयोग्यं ददाति चेत् ।

> जङ्गमं स्थावरं वापि भोग्याधिः स तु कथ्यते ॥

> मूल्यं तद् अखिलं दत्वा स्वं क्षेत्रादिकम् आप्नुयात् ।

वृद्धिमात्रापाकरणार्थे भोग्याधौ अधमर्ण उत्तमर्णात् प्राप्तं मूल्यं दत्वा स्वक्षेत्रादिकम् आप्नुयात् । एषो ऽप्रत्ययभोग्याधिर् इति वचनाभिप्रायः । भरद्वाजः ।

> प्रत्ययाधेर् उक्तकाले वृद्ध्यभावे स्वयं धनी ।

> आधिं प्रविश्य तत्काले भुञ्जीत लिखितं स्थितम् ॥

> प्रत्ययाधौ तु भोक्तव्या वृद्धिर् या पूर्वलेखिता ।

> तावद् एव तु भोक्तव्यम् इति शास्त्रविनिश्चयः ॥

> यत् तु तत्राधिकं वृद्धेः देयं तद् ऋणिने पुनः ।

> दद्याद् यावत् तु तद् वृद्धेः तावत् सम्पूरयेद् ऋणी ॥

सप्रत्ययभोग्याधौ निष्क्रयकाले सवृद्धिकं मूल्यस्यापर्याप्तं पूरयेत् । अधिकं चाददीत इति वचनस्य तात्पर्यार्थः । भरद्वाजः ।

> वैशाख्यां यस्य भोग्याधेर् आषाढ्यां निष्क्रयो भवेत् ।

> हीनं तद् धनिनो दोषाद् एतत् पूरणम् अर्हति ॥

> हीनस्यापूरणे वृद्धिः चक्रवृद्ध्या विवर्धते ।

> सर्वाधीनान्धवाक् भोगात् निष्क्रयो नास्ति धर्मतः ।

> बलाद् भुक्ते कृते काले निष्क्रये द्विगुणो दमः ॥

भरद्वाजः ।

> यः स्वामिनाननुज्ञात आधेर् आधि करोति चेत् ।

> स्वधनात् स तु हीनः स्यात् करोत्य् आपदि पूर्ववत् ॥

कात्यायनः ।

> कृपवप्रखलप्राया आधिग्राहेण नाशिताः ।

> विनाशका भवन्त्य् आधेर् एवंरूपास् तथा परे ॥

एकम् एव आधिं द्वयोर् दधतोर् दण्डम् आह व्यासः ।

> आधिम् एकं द्वयोर् यत्र कुर्यात् का प्रतिपद् भवेत् ।

> तयोः पूर्वतरं ग्राह्यम् आधाता चोरदण्डभाक् ॥

> आधौ प्रतिग्रहे क्रीते पूर्वा तु बलवत्तरा ।

इति वचनात् पूर्वतरं ग्राह्यम् । बृहस्पतिः ।

> क्षेत्रम् एकं द्वयोर् बन्धे दत्तं यत् समकालिकम् ।

> येन भुक्तं तयोः पूर्वं तस्य तत् सिद्धिम् आप्नुयात् ॥

> तुल्यकालोपस्थितयोर् द्वयोर् अपि समं भवेत् ।

> प्रदाने विक्रये चैष विधिः सम्परिकीर्तितः ॥

ऋणादाने भरद्वाजः क्रमविशेषम् आह ।

> आध्यर्थः केवलार्थश् च धनिनो यत्र दृश्यते ।

> केवलः प्रथमो देयः पश्चात् स्याद् आधिनिष्क्रयः ॥

सबन्धकाबन्धकयोः प्रथमम् अबन्धकं देयं पश्चात् सबन्धकम् इत्य् अर्थः ।

> ऋणिकस्यार्थसद्भाव उत्तमर्णो भवेद् यदि ।

> तस्मिन्न् ऋणे हि तत्काले तत्क्रमेण विहीयते ॥

तत्क्रमेण तत्कारार्धेण तदृणं हीयत इत्य् अर्थः । ऋणैकदेशग्रहणे प्रकारम् आह याज्ञवल्क्यः ।

> लेख्यस्य् पृष्ठे ऽभिलिखेत् दत्वा दत्वर्णिको धनम् ।

> धनी वोपगतं दद्यात् स्वहस्तपरिचिह्नितम् ॥

नारदः ।

> गृहीत्वोपगतं दद्यात् ऋणिकाय धनं धनी ।

> न दद्याद् याच्यमानश् चेत् शेषहानिम् अवाप्नुयात् ॥

अखण्डग्रहणं प्रत्य् आह याज्ञवल्क्यः ।

> दत्वर्णं पाटयेल् लेख्यं शुद्ध्यैवान्यत् तु कारयेत् ।

> साक्षिमच् च भवेद् यद् धि तद् दातव्यं ससाक्षिकम् ॥

नारदः ।

> ब्राह्मणस्य तु यद् देयं सान्वयः स च नास्ति चेत् ।

> सकुल्येष्व् अस्य निवपेत् तदभावे ऽस्य बन्धुषु ॥

> यदा तु न सकुल्याः स्युः न च सम्बन्धिबान्धवाः ।

> तदा दद्याद् द्विजातिभ्यः तेष्व् असत्स्व् अप्सु निक्षिपेत् ॥ इति ।

**अथार्घवशाद् ऋणप्रकारप्रदानम्**

कात्यायन आह ।

> मूल्यग्रहणकालार्घाद् वैगुण्यं कालतो भवेत् ।

> मूल्यम् एव ऋणी दद्यात् न वृद्धिं दातुम् अर्हति ॥

> द्विगुणे कालिके ऽर्घे तु मूल्यं तद्द्विगुणं भवेत् ।

> न निःस्रवति यस् तस्माद् धनिको मूलभाग् भवेत् ॥

> द्विगुणाद् अपि चोत्कर्षे कालिकार्घस्य वादिनाम् ।

> विवादं न्यायतत्त्वज्ञैः तदा राजा विनिर्णयेत् ॥

व्यासः ।

> आधानकालिकाद् अर्वाक् द्विगुणं यदि कालिकम् ।

> मूलमात्रं तु वा दानं तदर्धं पादम् एव वा ॥

> द्विगुणां निष्प्रभां चैव धनिको लभते धनम् ॥ इति 

**अथ प्रतिभूविधिर् उच्यते**

अत्र बृहस्पतिः ।

> दर्शने प्रत्यये दाने ऋणिद्रव्यार्पणे तथा ।

> चुअतुष्प्रकारः प्रतिभूः शास्त्रे दृष्टो मनीषिभिः ॥

> आहैको दर्शयामीति साधुर् एषो ऽपरो ऽब्रवीत् ।

> दाताहम् एतद् द्रविणम् अर्पयामि परो वदेत् ॥

> आदौ तु वितथे दाप्यौ तत्कालावेदितं धनम् ।

> उत्तरौ तु विसंवादे तौ विना तत्सुतौ तथा ॥

अथ प्रतिभूत्वे निषिद्धा उच्यते । विष्णुः- “स्वामिरिपुनिरुद्धाधिकृतदण्डितसंशयस्थ-रिक्थिमित्रात्यन्तवासिराजकार्यप्रवृत्तवीतरागव्रतिदरिद्रबालवृद्धस्त्रीरुग्ना न प्रतिभुवः । रिक्थिमित्रयोः क्वचिद् अनुज्ञानाद् अन्याभावे कार्यै (?)” । कात्यायनः ।

> न स्वामी न च वै शत्रुः स्वामिनाधिकृतस् तथा ।

> निरुद्धो दण्डितश् चैव सन्दिग्धश् चैव न क्वचित् ॥

> नैव रिक्थी न मित्रं च न चैवात्यन्तवासिनः ।

> राजकार्यनियुक्तश् च ये च प्रव्रजिता नराः ॥

> नाशको धनिने दातुं दण्डं राज्ञे च तत्समम् ।

> नाविज्ञातो गृहीतव्यः प्रतिभूत्वक्रियां प्रति ॥

सन्दिग्धः अभिशस्तः । अत्यन्तवासिनः नैष्ठिकब्रह्मचारिणः । अत्र याज्ञवल्क्यः ।

> भ्रातॄणाम् अथ दम्पत्योः पितुः पुत्रस्य चैव हि ।

> प्रातिभाव्यम् ऋणं साक्ष्यम् अविभक्ते न तु स्मृतम् ॥

<u>केचित्</u> प्रतिभूत्रैविध्यम् आहुः । एनं भवदपेक्षिते काले देशे वा दर्शयामीति वदन् दर्शनप्रतिभूः । तथा कीदृशो ऽयम् इत्य् उक्ते साधुर् एष इति विश्वासवचनकृत् प्रत्ययप्रतिभूः । उभौ दर्शनाभावे विश्वासाभावे च दाप्यौ । दाताहम् एतत् द्रविणम् इति दानप्रतिभूः । तत्राद्यौ मृतौ चेन् न तत्पुत्रा दद्युः । दानप्रतिभुवि मृते पुत्रैर् अपि देयम् इति विशेषः । तथा च याज्ञवल्क्येनोक्तम् ।

> दर्शनप्रतिभूर् यत्र मृतः प्रात्ययिको ऽपि वा ।

> न तत्पुत्रा ऋणं दद्युर् दानाय यः स्थितः ॥

प्रजापतिः ।

> दुर्भिक्षे राष्ट्रसम्बाधे धर्मकार्ये तथापदि ।

> ऋणं देयं मूल्यम् एव न वृद्धिर् इति निश्चयः ॥

कात्यायनः ।

> प्रातिभाव्येन यो दद्यात् पीडितो धनिकादिभिः ।

> त्रिपक्षात् परतस् तस्मात् द्विगुणं लब्धुम् अर्हति ॥

द्विगुणम् इति सर्वद्रवेषु परवृद्ध्युपलक्षणम् । अत्र पीडाग्रहणात् द्वैगुण्यादिलोभेन दत्तं चेन् न वर्धेत । यथोदयं च देयम् इति गम्यते । याज्ञवल्क्यः ।

> प्रतिभूर् दापितो यत्र प्रकाशं धनिनां धनम् ।

> द्विगुणं प्रतिदातव्यम् ऋणिकैस् तस्य तद् धनम् ॥

विष्णुः ।

> यं चार्थं प्रतिभूर् दद्याद् धनिकेनोपपीडितः ।

> द्विगुणं प्रतिदातव्यम् ऋणिकैस् तस्य तद् धनम् ॥

अत्र विशेषम् आह प्रजापतिः ।

> धादको वित्तहीनः स्यात् लग्नको वित्तवान् यदि ।

> मूल्यं तस्य भवद्देयं न वृद्धिं दातुम् अर्हति ॥

खादकः अधमर्णः । लग्नकः प्रतिभूः । वित्तहीनो ऽधमर्णो लग्नकेन प्रतिभुवा दत्तम् एव दद्यात् । दत्तमात्रदाने प्रतिभुवश् छेदोभावात् । दुर्भिक्षे राष्ट्रसम्बाधए इत्यादिना सङ्कटे मूल्यमात्रार्पणस्योक्तत्वात् तुल्यन्यायत्वाद् अस्येति । बृहस्पतिः ।

> नष्टस्यान्वेषणं कालं दद्यात् प्रतिभुवे धनी ।

> देशानुरूपतः पक्षं मासम् अब्दम् अथापि वा ॥

इदानीं प्रयुक्तस्य धनस्य ग्रहणधर्मा उच्यन्ते । तत्र याज्ञवल्क्यः ।

> प्रपन्नं साधयन्न् अर्थं न वाच्यो नृपतेर् भवेत् ।

> साध्यमानो नृपं गच्छेत् दण्ड्यो दाप्यश् च तद् धनम् ॥

प्रपन्नम् अधर्मर्णेनाभ्युपगतं साधयन् प्रत्याहरन् उत्तमर्णो ऽधमर्णेन नृपतेर् नैव वाच्यः । अथाधमर्णः साध्यमानो नृपं गच्छति राजानम् अभिगम्य साधयन् तम् अभियुङ्क्ते, चतुर्भागं स दण्ड्यः । उत्तमर्णस्य च तद् धनं दाप्यः । एतत् स्मृत्याचारव्यपेतेन इत्य् अस्य प्रत्युदाहरणम् अन्याय्यत्वात् । तथा च मनुः ।

> य साधयन्तं छन्देन वेदयेद् धनिकं नृपे ।

> स राज्ञा तच्चतुर्भागं दाप्यस् तस्य च तद् धनम् ॥

> धर्मेण व्यवहारेण छलेनाचरितेन च ।

> प्रयुक्तं साधयेद् अर्थं पञ्चमेन बलेन च ॥ इति ।

धर्मेण सत्यानुसारेण । व्यवहारेण साक्षिलेख्यादिना । छलेन प्रमादाभिहितेन । आचरितेन अभोजनादिना । बलेन निगडबन्धादिना साधयेद् इति । तत्र बहुषूत्तमर्णेषु प्राप्तेषु क्रमम् आह याज्ञवल्क्यः ।

> गृहीतानुक्रमाद् दाप्यो धनिनाम् आधमर्णिकः ।

> दत्वा तु ब्राह्मणायैव नृपतेस् तदनन्तरम् ॥

समजातीयेषु येन क्रमेण गृहीतम् ऋणं तेनैव क्रमेण दाप्यम् । भिन्नजातीयेषु जात्युत्कर्षक्रमेण दद्याद् इति । स्वयं साधयितुम् असमर्थं प्रत्य् आह याज्ञवल्क्यः ।

> राज्ञाधमर्णिको दाप्यः साधिताद् दशकं शतम् ।

> पञ्चकं च शतं दाप्यः प्राप्तार्थो ह्य् उत्तमर्णिकः ॥

साधितस्यार्थस्य दशमभागं दण्डरूपेणाधमर्णो दाप्यः । भृतित्वेन विंशतितमं भागम् उत्तमर्णो दाप्य इति । निर्धनम् अधर्मणं प्रत्य् आह ।

> हीनजातिं परिक्षीणम् ऋणार्थं कर्म कारयेत् ।

> ब्राह्मणस् तु परिक्षीणः शनैर् दाप्यो यथोदयम् ॥

ब्राह्मणव्यतिरिक्तम् अधमर्णं जात्याद्यभिजनशक्त्यपेक्षया कर्म कारेयेत् । धनरहितो ब्राह्मणो यथासम्भवं दाप्यः । अत्र हीनग्रहणम् उत्कर्षाभावप्रतिपादनद्वारेण समस्याप्य् उपलक्षणम् । तथा ब्राह्मणग्रहणम् अपि श्रेष्ठोपलक्षणार्थम् इति ब्रह्मवित्प्रवरेणोक्तम् । यथाह मनुः ।

> कर्मणापि समं कुर्यात् धनिकेनाधमर्णिकः ।

> समो ऽपकृष्टजातिश् च दद्याच् छ्रेयांश् च तच् छनैः ॥

इति ब्राह्मणव्यतिरिक्तपरिक्षीणं कर्म कारयेत् । ब्राह्मणस् तु यथोदयं दद्याद् इति । अत्र भरद्वाजः ।

> ऋणिकस्य धनाभावे देयो ऽन्यस्य तु तत्क्रमात् ।

> धान्यं हिरण्यं लोहं च गोमहिष्यादिकं तथा ॥

> वस्त्रं भूर् दासवर्गश् च वाहनादि यथाक्रमम् ।

> धनिकस्य तु विज्ञेयो देयाश् चैवानुपूर्वशः ॥

> क्षेत्राभावे तथारामः तस्याभावे गृहक्रयः ।

> द्विजानां ग्रहणाभावे कालहारो विधीयते ॥

**अथ ऋणक्षयपरिवृत्तिर् उच्यते**

ऋणं दातुम् अशक्तस्य किञ्चिद् दत्वा पर्वयुक्तानां वृद्धिं च मूलीकृत्य वृद्धये प्रयोगान्तरकॢप्तिम् आह मनुः ।

> ऋणं दातुम् अशक्तो यः कर्तुम् इच्छेत् पुनः क्रियाम् ।

> स दत्वा निर्जितां वृद्धिं करणं परिवर्तयेत् ॥

> अदर्शयित्वा तच् चैव हिरण्यं परिवर्तयेत् ।

> यावती सम्भवेद् वृद्धिः तावतीं दातुम् अर्हति ॥

निर्जितां तदानीं देयतया प्राप्ताम् । करणम् ऋणस्वीकरणम् । परिवृत्तिः पुनःक्रिया, न अवश्यं हिरण्यं दर्शयितव्यम् । समयमात्रेण परिवृत्तिः कार्येत्य् अर्थः । अत्र विशेषम् आह प्रजापतिः ।

> वृद्धिं वृद्ध्येकदेशं वा मूले ऽप्य् अंशम् अथापि वा ।

> यथाशक्ति प्रदायैव करणं परिवर्तयेत् ॥

अत्र विशेषम् आह कात्यायनः ।

> विद्यमाने ऽपि रोगार्ते स्वदेशात् प्रोषिते तथा ।

> विंशात् संवत्सराद् देयम् ऋणं पितृकृतं सुतैः ॥

जीवता पित्रा कृतस्य ऋणस्य तस्य अशक्तौ पुत्रैर् देयम् इति । स्मृत्यन्तरे ।

> व्याधितोन्मत्तवृद्धानां तथा दीर्घप्रवासिनाम् ।

> ऋणम् एवंविधं पुत्रा जीवताम् अपि दापयेत् ॥

बृहस्पतिः ।

> सान्निध्ये ऽपि पितुः पुत्रैः ऋणं देयं विभावितम् ।

> जात्यन्धपतितोन्मत्तक्षयश्वित्रादिरोगिणः ॥

एभिर् वचनैः जीवति पितरि पुत्रैर् एव देयम् ऋणं न पौत्रैः । पुत्राभावे पौत्रैर् अपि देयम् । अत्र कात्यायनः ।

> यद् देयं पितृभिर् नित्यं तदभावे तु तद्धनात् ।

> तद् धनं पुत्रपौत्रैर् वा देयं तत्स्वामिने तदा ॥

पितुर् धनसद्भावे तस्माद् एव ऋणं देयम् । तद् धनाभावे पुत्रार्थात् पौत्रार्थाच् च देयम् इत्य् अर्थः ।

> पूर्वं पैतामहं देयं पित्र्यं देयं ततः परम् ।

> पश्चाद् देयं तथात्मीयम् एवं देयम् ऋणं सुतैः ॥

पुत्रपौरैर् इत्य् अर्थः । नारदः ।

> ऋणम् आत्मीयवत् पित्र्यं पुत्रैर् देयं विभावितम् ।

> पैतामहं समं देयम् अदेयं तत्सुतस्य तु ॥

विभावितं साधितम् आत्मीयवत् सवृद्धिकं पुत्रैर् देयम् । पौत्रैः समं वृद्धिरहितं देयम् । पितामहधनसद्भावे सवृद्धिकम् एव देयम् । नप्त्रादिभिः मूल्यम् अपि न देयं स्वधनात् । तस्य धनसद्भावे सवृद्धिकम् एव देयम् । 

> क्रमाद् अभ्यागतं प्राप्तं पुत्रैर् यन् न समुद्धृतम् ।

> दद्युः पैतामहं पौत्राः तच् चतुर्थान् निवर्तते ॥

याज्ञवल्क्यः ।

> पितरि प्रोषिते प्रेते व्यसनाभिप्लुते ऽपि वा ।

> पुत्रपौत्रैर् ऋणं देयं निह्नवे साक्षिभावितम् ॥

प्रोषिते व्यसनाभिप्लुते वा पुत्रैर् एव देयम् । मृते पौत्रैर् अपि । कात्यायनः ।

> अनेकार्थाभियोगे तु यावत् स्वं साधयेद् धनी ।

> साक्षिभिस् तावद् एवासौ लभते साधितं धनम् ॥

नात्र विभावितैकदेशन्यायः । पितृकृतस्याज्ञानेन निह्नवाभावात् ।

**अथैकच्छायप्रविष्टम् ऋणादानम् उच्यते**

बृहस्पतिः ।

> एकछायाप्रविष्टानां दाप्यो यस् तत्र दृश्यते ।

> प्रोषितस्य सुतः सर्वं पुत्र्यम् अंशं मृतस्य तु ॥

ग्रामाध्यर्थम् ऋणादाने बहुभिः पुरुषैर् यत्र प्रातिभाव्यं कृतम्, ते हि एकछायाप्रविष्टाः । ततस् तेषां यद्य् एको दृश्यते स एव सर्वं दद्यात् । प्रोषितस्य सुतो दृष्टः सर्वं दद्यात् । पितरि मृते सुतः स्वांशम् एव दद्याद् इति । अत्र मनुः ।

> दाप्यः परर्णम् एको ऽपि जीवन्न् अपि सुतैः क्र्तम् ।

> मृतेषु तु न तत्पुत्रः परर्णं दातुम् अर्हति ॥

बृहस्पतिः ।

> एकछायाकृतं सर्वं दद्यात् तु प्रोषिते सुतः ।

> मृते पितरि पित्रंशं परर्णं न कदाचन ॥

अत्र विशेषम् आह पितामहः ।

> अविभक्ता ऋणं दद्युः पित्र्यं मातृकम् एव वा ।

> तदभावे विभक्ताश् च न तु ताभ्यां प्रतिश्रुतम् ॥

मातापितृसम्बन्धिद्रव्याभावे ताभ्यां प्रतिश्रुतं न देयम् । तत्सद्भावे देयम् एव । व्यासः ।

> ऋणं पैतामहं पौत्राः प्रातिभाव्यं गतं सुताः ।

> समं दद्युस् तत्सुतौ तु न दाप्याव् इति निश्चयः ॥

ऋणे पौत्रो न वृद्धिं दद्यात् । पुत्रो ऽपि प्रातिभावयते न वृद्धिं दद्यत् । तयोः सुतौ तत्सुतौ उभाव् अपि न दाप्याव् इति । याज्ञवल्क्यः ।

> अविभक्तैः कुटुम्बार्थे यद् ऋणं तु कृतं भवेत् ।

> दद्युस् तद् रिक्थिनः प्रेते प्रोषिते वा कुटुम्बिनि ॥

मनुः ।

> गृहीतो यदि नष्टः स्यात् कुटुम्बे च कृतो व्ययः ।

> दातव्यं बान्धवैस् तत् स्याद् अविभक्तैर् अपि स्मृतम् ॥

नारदः ।

> पितृव्येणाविभक्तेन भ्रात्रा वा यद् ऋणं कृतम् ।

> मात्रा वाथ कुटुम्बार्थे दद्युस् तद् रिक्थिनो ऽखिलम् ॥

> नाप्राप्तव्यवहारैस् तु पितर्य् उपरते क्वचित् ।

> काले तु विधिना देयं पतेयुर् नरके ऽन्यथा ॥

बृहस्पतिः ।

> पितृव्यभ्रातृपुत्रस्त्रीदासशिष्यानुजीविभिः ।

> यद् गृहीतं कुटुम्बार्थे तद् गृही दातुम् अर्हति ॥

> य स्वामिना नियुक्तस् तु धनायत्ययपालने ।

> कुसीदकृषिवाणिज्ये निसृष्टार्थस् तु स स्मृतः ॥

> प्रमाणं तत्कृतं सर्वं लाभालाभव्ययोदयम् ।

> स्वदेशे वान्यदेशे वा स्वामी न तु विसंवदेत् ॥

कात्यायनः ।

> कन्यावैवाहिके चैव प्रेतकार्ये ऽपि यत् कृतम् ।

> एतत् सर्वं प्रदातव्यं कुटुम्बेन कृतं प्रभोः ॥

उशणाः ।

> दण्डं दण्डवशेषं वा शुल्कं तच्छेषम् एव च ।

> न दातव्यं तु पुत्रेण यच् च नाव्यवहारिकम् ॥

स्वधनान् न देयम्, पितुर् धने सति देयम् इति । याज्ञवल्क्यः ।

> न योषित् पतिपुत्राभ्यां न पुत्रेण कृतं पिता ।

> दद्याद् ऋते कुटुम्बार्थान् न पतिः स्त्रीकृतं तथा ॥

> गोपशौण्डिकशैलूषरजकव्याधयोषिताम् ।

> ऋणं दद्यात् पतिस् तासां यस्माद् वृत्तिस् तदाश्रया ॥

हेतुवचनाद् अन्यासाम् अप्य् अयं समानः । नारदः ।

> दद्याद् अपुत्रा विधवा नियुक्ता या मुमूर्षुणा ।

> यावद् रिक्थं समादद्यात् यतो रिक्थम् ऋणं ततः ॥

याज्ञवल्क्यः ।

> प्रतिपन्नं स्त्रिया देयं पत्या वा सह यत् कृतम् ।

> स्वयं कृतं वा यद् ऋणं नान्यत् स्त्री दातुम् अर्हति ॥

या हि भर्तृस्नेहेन भर्तुर् मरणसमये तेनानुनीता मदीयाद् धनाद् अहम् एव दास्यामीति सम्प्रतिपद्यते सा पतिकृतम् अपि दद्यात् । स्वयं कृतं वा यद् ऋणं इति दृष्टान्तर्थम् । कात्यायनः ।

> भर्तुकामेन वा भर्त्राद्युक्ता देयम् ऋणं त्वया ।

> अप्रपन्नापि सा दाप्या धनं यद्य् आश्रितं स्त्रिया ॥

विष्णुः- “सपुत्रस्य वाप्य् अपुत्रस्य रिक्थग्राही ऋणं दद्यात् । निर्धनस्य स्त्रीग्राही” । नारदः ।

> अन्तिमा स्वैरिणीनां या पुनर्भूः प्रथमा च या ।

> ऋणं तयोः पतिकृतं दद्याद् यस् ते उपाश्नुते ॥

> परपूर्वाः स्त्रियाः सर्वाः सप्त प्रोक्ता यथाक्रमम् ।

> पुनर्भूस् त्रिविधा तासां स्वैरिणी तु चतुर्विधा ॥

> कन्या वाक्षतयोनिर् या पाणिग्रहणदूषिता ।

> पुनर्भूः प्रथमा प्रोक्ता पुनः संस्कारकर्मणा ॥

> देशधर्मान् अपेक्ष्य स्त्री गुरुभिर् या प्रदीयते ।

> सोत्पन्नसाहसान्य् अस्मै सा द्वितीया प्रकीर्तिता ॥

> असत्सु देवरेषु स्त्री बान्धवैर् या प्रदीयते ।

> सवर्णाय सपिण्डाय सा तृतीया प्रकीर्तिता ॥

तिसॄणां पुनःपाणिग्रहणसंस्कारात् पुनर्भूत्वम् उच्यत इति ।

> स्त्री प्रसूताप्रसूता वा पत्यौ स्वस्थे तु जीवति ।

> कामात् समाश्रयेद् अन्यं स्वैरिणी प्रथमा तु सा ॥

> कौमारं पतिम् उत्क्रम्य यान्यं पुरुषम् आश्रिता ।

> पुनः पत्युर् गृहम् इयत् सा द्वितीया परिकीर्तिता ॥

> मृते भर्तरि या नारी देवरादीन् अपास्य तु ।

> उपगच्छेत् परं कामात् सा तृतीया प्रकीर्तिता ॥

> प्राप्तदेशाद् धनक्रीता क्षुत्पिपासातुरा तु या ।

> तवाहम् इत्य् उपगता सा चतुर्थी प्रकीर्तिता ॥

इति चतसॄणां स्वैरिणीनां या अन्तिमा, तिसॄणां पुनर्भुवां या प्रथमा, तयोः पतिकृतम् ऋणं तयोः प्रवर्तमानो दद्यात् ।

> अधनस्य ह्य् अपुत्रस्य मृतस्योपेति यः स्त्रियम् ।

> ऋणं वोढुः स भजते तद् एवास्य धनम् स्मृतम् ॥

स एव अन्त्यत्र आह ।

> धनस्त्रीहारिपुत्राणाम् ऋणभाग् यो धनं हरेत् ।

> पुत्रो ऽसतोः स्त्रीधनिनोः स्त्रीहारी धनिपुत्रयोः ॥

इति वचनात् । 

> <u>ननु</u> योषिद्ग्राहाभावे पुत्रो दाप्यः, पुत्राभावे योषिद्ग्राह इति विरुद्धम् उच्यते । उभयसम्भवे न किञ्चिद् दातव्यम् इति न विरोधः । ते ऽन्तिमस्वैरिणीग्राहस्य प्रथमपुनर्भूग्राहस्य चाभावे पुत्रो दाप्यः, पुत्राभावे न निर्धननिरपत्ययोषिद्ग्राहो दाप्य इति । यद् वा धनस्त्रीहारीत्यादिवचने मध्यमपुत्रशब्दो गौणपुत्रपरः, अन्तिमपुत्रशब्दो मुख्यपुत्रपर इत्य् अविरोधः । उभयसम्भवे पुत्रयोषिद्ग्राहासम्भवे ऽन्यतरेणाप्य् ऋणं देयम्, अन्यतराभावे अन्यतरस्य ऋणादानोक्तेः । तथा हि “पुत्रो ऽसतो स्त्रीधनिनोः” इति वचनात् ।

> स्त्रीहार्यभावे ऋणं पुत्रेण दातव्यम् इति प्रतीयते, तथा “स्त्रीहारी धनिपुत्रयोः” इति वचनात् । पुत्राभावे स्त्रीहारिणा ऋणं दातव्यम् इति । उभयसम्भवे अन्यतरेणापि दातव्यम् । यदा “असतो स्त्रीधनिनो” इत्य् अत्र स्त्रीतिशब्देन स्वैरिणीनाम् अन्तिमा पुनर्भुवा प्रथमा गृह्यते, तथा स्त्रीहारी धनिपुत्रयोः इत्य् अत्र स्त्रीशब्देन स्वैरिणीनाम् अन्तिमा व्यतिरिक्ता पुनर्भुवा प्रथमा व्यतिरिक्ता वा गृह्यन्त इत्य् अविरोधः । अत एव मुख्यपुत्रप्रशंसाम् आह नारदः ।

> इच्छन्ति पितरः पुत्रं स्वार्थहेतोर् यतः सुतम् ।

> उत्तमर्णाधमर्णेभ्यो माम् अयं मोक्षयिष्यति ॥

> अतः पुत्रेण जातेन स्वार्थम् उत्सृज्य यत्नतः ।

> ऋणात् पिता मोचनीयो यथा न नरकं व्रजेत् ॥

> तपस्वी चाग्निहोत्री च ऋणवान् म्रियते यदि ।

> तपश् चैवाग्निहोत्रं च तत् सर्वं धनिनां धनम् ॥

उत्तमम् ऋणम् उत्तमर्णं देवर्षिसम्बन्धि यागब्रह्मचर्यम्, अधमम् ऋणं अधर्मर्णं मनुष्यसम्बन्धि । बृहस्पतिः ।

> उद्दामाद् ऋणम् आदाय स्वामिने न ददाति यः ।

> सो ऽस्य दासो ऽर्थं भृत्यस्त्री पशुर् वा जायते गृहे ॥ 

तस्माद् अवश्यं पुत्रपौत्रपत्न्यादिभिः ऋणापाकरणं कर्तव्यम् ।

**[इति वरदराजीये व्यवहारनिर्णये ऋणादानप्रकरणं समाप्तम्]**

## निक्षेप-काण्डम्

इदानीं निक्षेपाख्यं विवादपदम् उच्यते । अत्र नारदः ।

> स्वद्रव्यं यत्र विस्रम्भान् निक्षिपत्यविशङ्कितः ।

> निक्षेपो नाम तत् प्रोक्तं व्यवहारपदं बुधैः ॥

> अन्यद्रव्यव्यवहितं द्रव्यम् अव्याहृतं च यत् ।

> निक्षिप्यते परगृहे तद् औपनिधिकं स्मृतम् ॥

याज्ञवल्क्यः ।

> भाजनस्थम् अनाज्ञाय हस्ते न्यस्य यद् अर्प्यते ।

> द्रव्यं तद् औपनिधिकं प्रतिदेयं तथैव तत् ॥

उपनिधिर् अपि निक्षेपभेद एव । सव्रूपं सङ्ख्यां चानावेद्य करण्डकादिनिहितं मुद्रितं निक्षिप्तम् उपनिधिः । तत् तथैव देयम् । स्वरूपसङ्ख्याम् आवेद्यार्पितं निक्षेपः । बृहस्पतिः ।

> अनाख्यातं व्यवहितम् अस्ङ्ख्यातम् अदर्शितम् ।

> मुद्राङ्कितं च यद् दत्तं तद् औपनिधिकं स्मृतम् ॥

कात्यायनः ।

> यच् च प्रोक्षितनिक्षिप्तं यच् चान्वाहितवाचितम् ।

> अन्यप्रत्यर्पितं चैव सो ऽर्थस् तूपनिधिः स्मृतः ॥

मनुः ।

> कुलजे वृत्तसम्पन्ने धर्मज्ञं सत्यवादिनि ।

> महापक्षे धनिन्य् आर्ये निक्षेपं निक्षिपेद् बुधः ॥

बृहस्पतिः ।

> ज्ञानं गृहं गृहस्थं च तत्फलं विभवं गुणान् ।

> सत्यं शौचं बन्धुजनं निरीक्ष्य स्थापयेन् निधिम् ॥

मनुः ।

> यो यथा निक्षिपेद् धस्ते यम् अर्थं यस्य मानवः ।

> स तथैव गृहीतव्यो यथा दायस् तथा ग्रहः ॥

> स्वयम् एव तु यो दद्यात् मृतस्य प्रत्यन्तरे ।

> न स राज्ञाभियोक्तव्यो न निक्षेप्तुश् च बन्धुभिः ॥

> मिथो दायः कृतो येन गृहीतो मिथ एव वा ।

> मिथ एव प्रदातव्यो यथा दायस् तथा ग्रहः ॥

असाक्षिमन् निक्षिप्तम् असाक्षिकम् एव प्रतिदापयेत्, ससाक्षिकं ससाक्षिकम् एवेति ।

> साक्ष्यभावे प्रणिधिभिर् वयोरूपसमन्वितैः ।

> अपदेशैस् तु सन्न्यस्य हिरण्यं तस्य तत्त्वतः ॥

याच्यः इति शेषः । याज्ञवल्क्यः ।

> न दाप्यो ऽपहृतं तत् तु राजदैविकतस्करैः ।

> भ्रेषश् चेन् मार्गिते ऽदत्ते दाप्यो दण्डं च तत्समम् ॥

राजदैविकतस्करैः भ्रेशश् चेत् न दाप्यः । भ्रेषाभावे स्वामिना मार्गिते याचिते यदि न ददाति तदा तत्समं दण्डं तच् च दाप्य इति । कात्यायनः ।

> उपेक्षणाद् विरोधाद् वा निक्षिप्तस्य विनाशने ।

> निक्षेप्त्रे तत् प्रदेयं स्यात् न दैवाद् राजतस् तथा ॥

षट्त्रिंशन्मते ।

> परोपनिहितं द्रव्यं संरक्षेत् स्वादरं स्ववत् ।

> नष्टे दैवेन राज्ञा वा तद् अदेयं यमो ऽब्रवीत् ॥

भोक्तारं प्रत्य् आह ।

> आजीवन् स्वेच्छया दण्ड्यो दाप्यस् तं चापि सोदयम् ।

> याचितान्वाहितन्यासनिक्षेपादिष्व् अयं विधिः ॥ इति ।

याचितान्वाहितयोः स्वरूपं कात्यायन आह ।

> यच् च स्वकार्यसिद्ध्यर्थं प्रतिदेयं यथा तथा ।

> याचित्वा प्रगृहीतं तु तद् याचितकम् उच्यते ॥

> अनुमार्गेण कार्येषु अमुष्य वचनान् मया ।

> देयं त्वयेति यद् दत्तं तद् अन्वाहितम् उच्यते ॥

न्यासस्वरूपम् आह बृहस्पतिः ।

> राजचोरादिकभयाद् दायादानां च वञ्चनात् ।

> स्थाप्यते ऽन्यगृहे द्रव्यम् न्यासस् तु परिकीर्तितम् ॥

आदिग्रहणात् सुवर्णकारहस्ते कटकाद्याभरणनिर्माणाय न्यस्तस्य सुवर्णस्य तथा धनवतो विश्वासार्थं सुवर्णकारेण प्रतिदत्तस्यापि ग्रहणम् । तथा च नारदः ।

> निक्षेपहरणे दण्डं तत् प्रयत्नेन पालयेत् । 

इति ।

> एष एव विधिर् दृष्टो याचितान्वाहितादिषु ।

> शिल्पिषूपनिधौ न्यासे प्रतिन्यासे तथैव च ॥

उपनिधेः यः प्रतिदानविधिः स एव याचितादिषु वेदितव्यः । एषु विषयेषु वृद्धिप्रमाणं चाह कात्यायनः ।

> निक्षेपं वृद्धिशेषं च क्रयं विक्रयम् एव च ।

> याच्यमानं न चेत् दद्यात् वर्धते पञ्चकं शतम् ॥

आजीवन् स्वेच्छया दण्ड्य इति दण्डविधानं श्रीमन्तं प्रत्युच्यते न निर्धनम् । तस्य सोदयदानम् एव । तथा च कात्यायनः ।

> भक्षितं सोदयं दाप्यः समं दाप्य उपेक्षितम् ।

> किञ्चिन् न्यूनं प्रदाप्यः स्यात् द्रव्यम् अज्ञाननाशितम् ॥

उपेक्षया नाशे समं दाप्यः । अज्ञाननाशे चतुर्थांशन्यूनम् इति ब्रह्मवित्प्रवरः । बृहस्पतिः ।

> देवराजोपघातेन यदि तन्नाशम् आप्नुयात् ।

> गृहीतद्रव्यसहितं तत्र दोषो न विद्यते ॥

कात्यायनः ।

> निक्षिप्तं यस्य यत् किञ्चित् तत् प्रयत्नेन पालयेत् ।

> देवराजकृते नाशे गृहीतं दात्य्म् अर्हति ॥

मनुः ।

> चोरैर् हृतं जले नष्टम् अग्निना दग्धम् एव च ।

> न दद्याद् यदि तस्मात् स न संहरति किञ्चन ॥

बृहस्पतिः ।

> भेदेनोपेक्षया न्यासं ग्रहीता यदि नाशयेत् ।

> याच्यमानो न दद्याद् वा दाप्यं तत् सोदयं भवेत् ॥

> न्यासद्रव्येण यत् किञ्चित् साधयेत् कार्यम् आत्मनः ।

> दण्ड्यः स राज्ञा भवति दाप्यं तच् चापि सोदयम् ॥

कात्यायनः ।

> यैश् च संस्क्रियते न्यासो दिवसैः परिकीर्तितैः ।

> तदूर्ध्वं स्थापयेच् छिल्पी दाप्यो दैवहतो ऽपि तम् ॥

निक्षेपादिरक्षणे ग्रहीतुर् अंशम् आह । नारदः ।

> दैवतस्करराजाग्निव्यसने समुपस्थिते ।

> यत् तत् स्वशक्त्या संरक्षेत् तस्यांशो दशमः स्मृतः ॥

कात्यायनः ।

> चोरतः सलिलाद् अग्नेः धनं यत् स्वयम् आहरेत् ।

> तस्यांशो दशमो दयः सर्वद्रव्येष्व् अयं विधिः ॥

बृहस्पतिः ।

> ददतो यद् भवेत् पुणयं हेमरूप्याम्बरादिकम् ।

> तत् स्यात् पालयतो ऽन्यस्य तथा च शरणागतम् ॥

> भर्तृद्रोहे यथा नार्याः पुंसः पुत्रसुहृद्वधे ।

> दोषो भवेत् तथा न्यासे भक्षितोपेक्षिते नृणाम् ॥

मनुः ।

> उपाधिभिः स यः कश्चित् परद्रव्यं हरेन् नरः ।

> ससहायः स हन्तव्यः प्रकाशं विविधैर् वधैः ॥

नीचविषयम् इदम् । विष्णुः- “निक्षेपापहारी वृद्धिसहितं धनं राज्ञा दाप्यः” । तत्समं दण्डं च कात्यायनः ।

> यो याचितकम् आदाय न दद्यात् प्रतियाचितः ।

> स निगृह्य बलाद् दाप्यो दण्ड्यश् च न ददाति यः ॥

वृद्धिप्रकारं स एवाह ।

> क्रयमूल्यं करार्थं च निक्षेपापह्नवे तथा ।

> चक्रवृद्ध्या विवर्धेत यावत् पञ्चगुणं भवेत् ॥

> त्रिपक्षात् परतो ऽर्थं स्यात् त्रिमासात् त्रिगुणं भवेत् ।

> अत ऊर्ध्वं विवर्धेत चक्रवृद्धिव्यवस्थया ॥

बृहस्पतिः ।

> रहो दत्ते निधौ यत्र विसंवादः प्रजायते ।

> विभावकं तत्र दिव्यम् उभयोर् अपि च स्मृतम् ॥

**इति श्रीमद्वरदराजीये निक्षेपकाण्डं समाप्तम्**

## अस्वामि-विक्रय-काण्डम्

अथ अस्वामिविक्रयः । नारदः ।

> निक्षिप्तं वा परद्रव्यं नष्टं लब्ध्वापहृत्य वा ।

> विक्रीयते ऽसमक्षं यत् स ज्ञेयो ऽस्वामिविक्रयः ॥

मनुः ।

> अस्वामिना कृतो यस् तु क्रयो विक्रय एव वा ।

> अकृतः स तु विज्ञेयो व्यवहारे यथा स्थितिः ॥

याज्ञवल्क्यः ।

> विक्रेतुर् दर्शनाच् छुद्धिः स्वामी द्रव्यं नृपो दमम् ।

> क्रेता मूल्यम् अवाप्नोति तस्माद् यस् तस्य विक्रयी ॥

कात्यायनः ।

> अस्वामिविक्रयं दानम् आधिं च विनिवर्तयेत् ।

मनुः ।

> विक्रीणीते परस्य स्वं यो ऽस्वामी स्वाम्यसम्मतः ।

> न तं नयेत साक्ष्यं तु स्तेनम् अस्तेनमानिनम् ॥

> द्रव्यम् अस्वामिविक्रीतं प्राप्य स्वामी तद् आप्नुयात् ।

> प्रकाशक्रयतः शुद्धिः क्रेतुः स्तेयं रहःक्रयात् ॥

याज्ञवल्क्यः ।

> स्वं लभेतान्यविक्रीतं क्रेतुः दोषे प्रकाशिते ।

> हीनद्रोहे हीनमूल्ये वेलाहीने च तस्करः ॥

स्मृत्यन्तरे ।

> प्रकाशं वा क्रयं कुर्यान् मूल्यं वापि समर्पयेत् ।

> मूल्यानयनकालश् च देयस् तत्रार्थसङ्ख्यया ॥

कात्यायनः ।

> असमाहार्यमूलस् तु क्रयम् एव विशोधयेत् ।

> विशोधिते क्रये राज्ञा वक्तव्यः स न किञ्चन ॥

> प्रकाशं च क्रयं कुर्यात् साधुभिः मन्त्रिभिः स्वकैः ।

> न तत्रान्या क्रिया प्रोक्ता दैविकी न च मानुषी ॥

बृहस्पतिः ।

> अन्तर्गृहे बहिर् ग्रामाद् उपांशु शतयोजनात् ।

> हीनमूल्यं भयक्रीतं विज्ञेयो ऽस्वामिविक्रयः ॥

बृहस्पतिः ।

> अविज्ञाततया क्रीतं विक्रेता यत वा मृतः ।

> स्वामी तदर्धं मूल्यं तु प्रगृह्णीत स्वकं धनम् ॥

मरीचिः ।

> अविज्ञातविशेषत्वात् यत्र मूल्यं न लभ्यते ।

> हानिस् तत्र समा कल्प्या क्रेतृनाष्टिकयोर् द्वयोः ॥

स्मृत्यन्तरे ।

> अनुपस्थापयन् मूल्यं क्रयं वाप्य् अनुशोधयन् ।

> यथाभियोगं धनिने धनं दाप्यो दमं च सः ॥

याज्ञवल्क्यः ।

> हृतं प्रणष्टं यो द्रव्यं परहस्ताद् अवाप्नुयात् ।

> अनिवेद्य नृपे दण्ड्यः स तु षण्णवितिं पणान् ॥

मनुः ।

> अपहार्यो भवेच् चैष सान्वयः षट्छतं धनम् ।

> निरन्वयो नापहारप्राप्तः स्याच् चोरकिल्बिषम् ॥

> अनेन विधिना शस्यः कुर्वन्न् अस्वामिविक्रयम् ।

> अज्ञानाज् ज्ञानपूर्वं तु चोरवद् दण्डम् अर्हति ॥

नारदः ।

> द्रव्यम् अस्वामिविक्रीतं प्राप्य स्वामी तद् आप्नुयात् ।

> अस्वाम्यनुमताद् दासाद् असतश् च जनाद् रहः ॥

> हीनमूल्यम् अवेलायां क्रीणंस् तद्दोषभाग् भवेत् ।

बृहस्पतिः ।

> विक्रीयोर्वीं (?) तु यः क्रेतुः भुक्तिं योग्यां न साधयेत् ।

> स तस्मै तद् धनं दद्याद् अन्यथा चोरदण्डभाक् ॥

कात्यायनः ।

> दत्तक्रीताभिधानां तु विरोधे निष्क्रये भवेत् ।

> क्षेत्रं तत्सदृशं दद्याद् अशक्तः तुष्टिम् आवहेत् ॥

शङ्खः ।

> अनात्मीयस्य विक्रेता गृहक्षेत्रादिकस्य तु ।

> स तस्मै तद् धनं दद्यात् मूल्यं वा क्रेतुर् इच्छया ॥

कामकारे तत्समं दण्डं तत्समं वा क्षेत्रादिकं दद्यात् । अकामकारे न, तत्कालव्यवह्रियमाणमूल्यं वा तत्सदृशं वा दद्यात्, न दण्डम् । कृष्णीये तु क्रयपरिवर्तनयोर् अयं विशेषः – क्रये मूल्यं तत्सदृशं क्षेत्रं वा दद्यात् । परिवर्तनायां तु स्वं गृह्णीयाद् इत्य् उक्तम् ।

**अस्वामिविक्रयकाण्डं समाप्तम्**

## सम्भूय-समुत्थानादि-दश-पद-काण्डम्

**सम्भूयसमुत्थानम्**

अथ सम्भूयसमुत्थानाख्यं विवादपदम् उच्यते । अत्र नारदः ।

> वणिक्प्रभृतयो यत्र कर्म सम्भूय कुर्वते ।

> तत् सम्भूयसमुत्थानं व्यवहारपदं स्मृतम् ॥

> फलहेतोर् उपायेन कर्म सम्भूय कुर्वताम् ।

> आधारधारभूतः प्रक्षेपस् तेनोत्तिष्ठेयुर् अंशतः ॥

एकैकपुरुषव्यापारप्रयोजनाद् अधिकलाभार्थं कर्म सम्भूय कुर्वता आधारभूत उपायभूतो द्रव्यप्रक्षेपः । तत्र येन यावद् अद्रव्यम् उपनीतं तदनुगुणं व्यापारं कुर्यात् । लाभम् अपि तथा गृह्णीयाद् इत्य् अर्थः ।

> समो ऽनतिरिक्तो हीनो वा यस्यांशो यत्र यादृशः ।

> क्षयव्ययौ तथा वृद्धिः तस्य तत्र तथाविधा ॥

अल्पांशस्याल्पो महांशस्य महान् इत्य् अर्थः । बृहस्पतिः ।

> अशक्तालसरोगार्तमन्दभाग्यनिराश्रयैः ।

> वणिज्या च सहैतैस् तु कर्तव्या बुधैः क्रिया ॥

> कुलीनदक्षानलसैः प्राज्ञैः कण्टकवेदिभिः ।

> आयव्ययज्ञैः शुचिभिः शूरैः कार्या सह क्रिया ॥

याज्ञवल्क्यः ।

> समवायेन वणिजां लाभार्थं कर्म कुर्वताम् ।

> लाभालाभौ यथाद्रव्यम् अर्थं संविद्वशाद् भवेत् ॥

कात्यायनः ।

> समवेतास् तु ये केचित् शिल्पिनो वणिजो ऽपि वा ।

> यथांशं कर्म कुर्वाणैः प्राप्तं तत्र फलं समम् ॥

> परीक्षङाः साक्षिणश् च त एवोक्ताः परस्परम् ।

> सन्दिघे ऽर्थे वञ्चनायां न च विद्वेषसंयुताः ॥

> यः कश्चिद् वञ्चकस् तेषां विज्ञातः क्रयविक्रये ।

> शपथैः स तु शोध्यः स्यात् सर्ववादेष्व् अयं विधिः ॥

> क्रयहानिर् यदा तत्र दैवराजकृता भवेत् ।

> सर्वेषाम् एव सा प्रोक्ता कल्पनीया यथांशतः ॥

> अनिर्दिष्टो वार्यमाणः प्रमादाद् यस् तु नाशयेत् ।

> तस्यांशं दशमं दत्वा गृह्णीयुस् ते ऽंशतो ऽपरे ॥

नारदः ।

> एकस्य चेत् स्याद् व्यसनं दायादो ऽस्यैतद् आप्नुयात् ।

> अन्यो वासति दायादे शक्ताश् चेत् सर्व एव वा ॥

बृहस्पतिः ।

> राजाददीत षड्भागं नवमं द्वादशं तथा ।

> शूद्रविट्क्षत्रजातानां विप्राद् गृह्णीत विंशकम् ॥

> अब्दाद् ऊर्ध्वं तु नागच्छेत् यत्र स्वामी कथञ्चन ।

> तदा गृह्णीत तद् राजा ब्रह्मस्वं ब्राह्मणं श्रयेत् ॥

मनुः ।

> प्रणष्टस्वामिकं रिक्थं राजा त्र्यब्दं निधापयेत् ।

> अर्वाद् त्र्यब्दाल् लभेत् स्वामी परेण नृपतिर् हरेत् ॥

नारदः ।

> अस्वामिकम् अदायादं दशवर्षस्थितं ततः ।

> राजा तद् आत्मसात् कुर्याद् एवं धर्मो न हीयते ॥

याज्ञवल्क्यः ।

> अर्धप्रक्षेपणाद् विंशं भागं शुल्कं नृत्पो हरेत् ।

> व्यासिद्धं राजयोग्यं च विक्रीतं राजगामि तत् ॥

> देशान्तरगते प्रेते द्रव्यम् आदाय बान्धवाः ।

> ज्ञातयो वा हरेयुस् तम् आगतास् तैर् विना नृपः ॥

> जिह्मं त्यजेयुर् निर्लाभम् अशक्तो ऽन्येन कारयेत् ।

> अनेन विधिर् आख्यात ऋत्विक्कर्षककर्मिणाम् ॥

नारदः ।

> ऋत्विक् तु त्रिविधो दृष्टः पूर्वैर् जुष्टः स्वयं वृतः ।

> यदृच्छया च यः कुर्याद् आर्त्विज्यं प्रीतिपूर्वकम् ॥

मनुः ।

> ऋत्विग् यदि वृतो यज्ञे स्वकर्म परिहापयेत् ।

> तस्य कर्मानुरूपेण देयो ऽंशः सह कर्तृभिः ॥

अर्धकरणे अर्धं देयम् । पादकरणे पादं देयम् इत्यादि ।

> सम्भूय स्वानि कर्माणि कुर्वद्भिर् इह मानवैः ।

> अनेन क्रमयोगेन कर्त्यांशप्रकल्पना ॥

> यस्मिन् कर्मणि यास् तु स्युर् उक्ताः प्रत्यङ्गदक्षिणाः ।

> स एव ता आददीत भजेरन् सर्व एव वा ॥

मनुः ।

> रथं हरेत् चाध्वर्युः ब्रह्माधाने च वाजिनम् ।

> होता चापि हरेद् अश्वं उद्गाता चाप्य् अनः क्रये ॥

आधाने अग्न्याधाने, क्रये सोमक्रये । अथ साधारणानां दक्षिणानां विभागम् आह ।

> सर्वेषाम् अर्धिनो मुख्याः तदर्धेनार्धिनो ऽपरे ।

> तृतीयिनस् तृतीयांशाश् चतुर्थांशास् तु पादिनः ॥

अयम् अर्थः । ऋत्विजो होत्रादयः षोडश । तेषां मध्ये ये मुख्याश् चत्वारो होता अध्वर्युः ब्रह्मा उद्गाता चेति । ते गोशतस्यार्धिनः सर्वेषां भागपरिपूरणोपपत्तिवशात् अष्टाचत्वारिंशद्रूपेण अर्धो ऽंशभाजः, अपरे मैत्रावरुणः प्रतिपस्थाता ब्राह्मणाच्छांसी प्रस्तोता चेति चत्वारः । तदर्धेन तस्य मुखांशस्यार्धेन चतुर्विंशतिरूपेण अर्थभाजः । ये तु तृतीयिनः अच्छावाकनेष्ट्रग्नीध्रप्रतिहर्तारः ते मुख्यांशस्य षोडशांशभागरूपतृतीयांशभाजः, ये तु पादिनः ग्रावस्तुत्-उन्नेतृ-प्रोतृ-सुब्रह्मण्याः ते मुख्यस्य भागस्य चतुर्थांशाः द्वादशगोरूपचतुर्थो ऽंशभाजः वाजपेयादिषु समदक्षिणाः । अत्र मनुः ।

> ऋत्विजं यस् त्यजेद् याज्यो याज्यं ऋत्विक् त्यजेद् यदि ।

> शक्तं कर्मण्य् अदुष्टं च तयोर् दण्डः शतं शतम् ॥

नारदः ।

> क्रमागतेष्व् एषु धर्मो व्रतेष्व् ऋत्विक्षु च स्वयम् ।

> यादृच्छकेषु संयाज्यं त्यक्ते नास्त्य् एव कुल्बिषम् ॥

अत्र विशेषम् आह कौटिल्यः- “अग्निष्टोमादिषु च क्रतुषु दीक्षणीयाया ऊर्ध्वं याजको ऽवसन्नः पञ्चमम् अंशं लभते । सोमक्रयाद् ऊर्ध्वं चतुर्थम्, मध्यमोपसद प्रवर्ग्योद्वासनाद् ऊर्ध्वं तृतीयम्, अग्निषोमीयाद् ऊर्ध्वं द्वितीयम्, प्रतःसवनाद् ऊर्ध्वं पादोनम्, माध्यन्दिनाद् ऊर्ध्वं समग्रम्, नीतासु दक्षिणासु भवतीति ।

बृहस्पतिः ।

> श्रूयतां कर्षकादीनां विधानम् इदम् उच्यते ।

> बाह्यकर्षकबीजाद्यैः क्षेत्रोपकरणेन च ॥

> ये समर्थास् तु तैः सार्धं कृषिः कार्या विजानता ।

> विपिने नगराभ्याशे तथा राजपथस्य च ॥

> ऊषरं कण्टकव्याप्तं क्षेत्रं यत्नेन वर्जयेत् ।

> गर्तानूपं सुसेकं च समन्तात् क्षेत्रसंयुतक् ॥

> सुकृष्टं च कृतं काले वापयन् फलम् अश्नुते ।

> कृशातिवृद्धं क्रुद्धं च रोगिणं प्रपलायिनम् ॥

> काणं खञ्जं च नादद्याद् धुर्यं प्राज्ञः कृषीवलः ।

> बीजवाह्याद् यया हन्या क्षेत्रहानिः प्रजायते ॥

> यस्यैतत् तस्य सा प्रोक्ता नान्येषाम् इति निश्चयः ।

क्षेत्रहानिः भोगहानिः ।

> एष धमः समाख्यातः कीणाशानां पुरातनः ॥

> हिरण्यरूप्यसूत्राणां काष्ठपाषाणचर्मणाम् ।

> संस्कर्ता तत्क्रियाभिज्ञः शिल्पी चोक्तो मनीषिभिः ॥

> हेमकारादयो यत्र शिल्पं सम्भूय कुर्वते ।

> कर्मानुरूपं निर्वेशं लभेरंस् ते यथांशतः ॥

कात्यायनः ।

> शिक्षकाः कर्मकुशलाः आचार्याश् चेति शिल्पिनः ।

> एकद्वित्रिचतुर्भागान् हरेयुस् ते यथोत्तरम् ॥

बृहस्पतिः ।

> हर्म्यं देवगृहं वापी चार्मिकोपस्कराणि च ।

> सम्भूय कर्वतां तेषां प्रमुख्यो ऽर्धो ऽंआसम् अर्हति ॥

> नर्तकानाम् एष एव धर्मः सद्भिर् उदाहृतः ।

> तालज्ञो लभते ऽध्यर्धं गायकास् तु समांशिनः ॥

कात्यायनः ।

> परराष्ट्राद् धनं यत् स्यात् चोरैः स्वाम्याज्ञया हृतम् ।

> राज्ञे दशांशम् उत्सृज्य विभजेरन् यथाविधि ॥

> चोराणां मुख्यभूतस् तु चतुरो ऽंशांस् ततो हरेत् ।

> शूरो ऽंशांस् त्रीन् समर्थो द्वौ चोरस् त्व् एकैकम् एव तु ॥

> तेषां चेत् प्रसृतानां यो ग्रहणं समवाप्नुयात् ।

> तन् मोक्षार्थं यद् दत्तं तस्य कार्या समक्रिया ॥

**इति सम्भूयसमुत्थानं नाम तृतीयं विवादपदं समाप्तम्**

**दत्ताप्रदानिकम्**

अथ दत्ताप्रदानिकम् उच्यते । तत्र नारदः ।

> दत्वा द्रयम् असम्यग् यः पुनर् आदातुम् इच्छति ।

> दत्ताप्रदानिकं नाम तद् विवादपदं स्मृतम् ॥

> अदेयम् अथ देयं च दत्तं चादत्तम् एव च ।

> व्यवहारे च विज्ञेयो दानमार्गश् चतुर्विधः ॥

अदेयं दानानर्हम्, देयं दानार्हम्, दत्तं स्थिरम्, अदत्तं अस्थिरं निवर्तनीयम् इत्य् एवं चतुर्विधो दानमर्गः ।

> तत्रेहाष्टाव् अदेयानि देयम् एकविधं स्मृतम् ।

> दत्तं सप्तविधं विद्याद् अदत्तं षोडशात्मकम् ॥

अष्टौ अदेयान्य् आह नारदः ।

> अन्वाहितं याचितकम् आधिः साधारणं च यत् ।

> निक्षेपः पुत्रदाराश् च सर्वस्वं चान्वये सति ॥

> आपत्स्व् अपि हि कष्टासु वर्तमानेन देहिना ।

> अदेयान्य् आहुर् आचार्या यच् चान्यस्मै प्रतिश्रुतम् ॥ इति ।

अत्र विशेषम् आह दक्षः ।

> सामान्यं याचितन्यास आधिर् दाराश् च तद्धनम् ।

> अन्वाहितं च निक्षेपः सर्वस्वं चान्वये सति ॥

> आपत्स्व् अपि न देयानि नव वस्तूनि पण्डितैः ।

> यो ददाति स मूढात्मा प्रायश्चित्तीयते नरः ॥

अत्र विशेषम् आह कात्यायनः ।

> विक्रयं चैव दानं च न कार्याः स्युर् अनिच्छवः ।

> दाराश् च पुत्राः सर्वस्वम् आत्मन्य् एव तु योजयेत् ॥

> आपत्काले तु कर्तव्यं दानं विक्रयम् एव वा ।

> अन्यथा न प्रवर्तेत इति शास्त्रस्य निश्चयः ॥

आपत्तारतम्येन दानादानविकल्पः । अत्र वसिष्ठः- “शुक्लशोणितसम्भवः पुरुषो मातापितृनिमित्तकः, तस्य प्रदानविक्रयपरित्यागेषु मातापितरौ प्रभवतः । न त्व् एकं पुत्रं दद्यात् प्रतिगृह्णीयाद् वा । स हि सन्तानाय पूर्वेषाम् । न तु स्त्री पुत्रं दद्यात् प्रतिगृह्णीयात् । अन्यत्रानुज्ञानाद् भर्तुः” । कात्यायनः ।

> क्रमागतं गृहक्षेत्रं पित्र्यं पैतामहं तथा ।

> पुत्रपौत्रसमृद्धस्य न देयम् अननुज्ञया ॥

बृहस्पतिः ।

> वैवाहिके क्रमायाते सर्वदानं न विद्यते । इति ।

तथा च मनुः ।

> विभक्ता वाविभक्ता वा दायादाः स्थावरे समाः ।

> एको ह्य् अनीशः सर्वत्र दानाधमनविक्रये ॥

मनुः ।

> धर्मार्थं येन दत्तं स्यात् कस्मैचिद् याचते धनम् ।

> पश्चाच् च न तथा तत् स्यात् न देयं तेन तद् भवेत् ॥

दानार्हम् एकविधम् आह नारदः ।

> कुटुम्बभरणाद् द्रव्यं यत् किञ्चिद् अतिरिच्यते ।

> तद् देयम् उपरुद्ध्यान्यद् ददद् आग समाप्नुयात् ॥

अत्र विशेषम् आह कात्यायनः ।

> सर्वस्वं गृहवर्जं तु कुटुम्बभरणादिकम् ।

> यद् द्रव्यं तत् स्वकं देयम् अदेयं स्याद् अतो ऽन्यथा ॥ इति ।

स्वकं स्वयम् आर्जितम् ।

> न पुत्रेषु न दारेषु न च बन्धुष्व् अपेक्षिणः ।

> सर्वकार्येषु पुरुषाः स्वद्रव्ये प्रभविष्णवः ॥

स्वद्रव्ये स्वयम् आर्जिते प्रभविष्णव इत्य् अर्थः । अथ दाने पात्रविशेषात् फलविशेष उच्यते ।

व्यासः ।

> अन्धादिषु शतं दानम् अनन्तं दुहितुर् भवेत् ।

> पित्रे शतगुणं दानं सहस्रं मातुर् उच्यते ॥

> भगिन्याः शतसाहस्रं सोदर्ये दत्तम् अक्षयम् ।

दक्षः ।

> मातापित्रोर् गुरौ मित्रे विनीते चोपकारिणि ।

> दीनानाथविशिष्टेषु दत्तं तु सफलं भवेत् ॥

बृहस्पतिः ।

> शूद्रे समगुणं दानं वैश्ये द्विगुणम् एव च ।

> क्षत्रिय त्रिगुणं प्राहुः ब्राह्मणे षड्गुणं स्मृतम् ॥

> श्रोत्रिये तच् च साहस्रम् उपाध्याये तु तद्द्वयम् ।

> आचार्ये त्रिगुणं ज्ञेयम् आहिताग्निषु तद्द्वयम् ॥

> आत्मज्ञे शतसाहस्रम् अनन्तं त्व् अग्निहोत्रिणि ।

> सोमपे शतसाहस्त्रम् अनन्तं ब्रह्मवादिने ॥

भरद्वाजः ।

> दानम् एकात्मकं प्राहुः तद् भवेत् तोयपूर्वकम् ।

> विना तोयप्रदानेन धर्मदानं न विद्यते ॥

अत्र आपस्तम्बः- “सर्वाण्य् उदकपूर्वाणि दानान्य् अदृष्टार्थानि” । गौतमः- “स्वस्तिवाच्य भिक्षादानम् अप्पूर्वम्, ददातिषु चैव धर्म्येषु” । बृहस्पतिः ।

> स्त्रीधनं स्त्री स्वकुल्येभ्यः प्रयच्छेत् तन्तुवर्जिता ।

> कुल्याभावे तु बन्धुभ्यस् तदभावे द्विजातिषु ॥

सप्तविधं दत्तम् आह नारदः ।

> पण्यमूल्यं भृतिस् तुष्ट्या स्नेहात् प्रत्युपकारतः ।

> स्त्रीशुल्कानुग्रहार्थं च दत्तं सप्तविधं स्मृतम् ॥

पण्यमूल्यम् पण्यस्य क्रीतस्य मूल्यत्वेन दत्त, कृतकर्मणे भृतित्वेन, तूष्ट्य चारणादीनाम्, स्नेहाद् दुहितृभ्यः पुत्रादिभ्यः, उपकृतवते प्रत्युपकाररूपेण, परिणयनार्थं कन्याज्ञातिभ्यः शुल्कत्वेन, यच् चादृष्टार्थं अनुग्रहार्थं च दत्तं तद् एतत् सप्तविधम् अपि दत्तम् एव न प्रत्याहरणीयम् । बृहस्पतिः ।

> भृतिस् तुष्ट्या पण्यमूल्यं स्त्रीशुल्कम् उपकारिणे ।

> श्रद्धानुग्रहसम्प्रीत्या दत्तम् अष्टविधं स्मृतम् ॥

मनुः ।

> मातापित्रोर् गुरौ मित्रे विनीते चोपकारिणि ।

> दीनानाथविशिष्टेभ्यो दत्तं तु सफलं भवेत् ॥

> सौदायिकं क्रमायातं शौरप्राप्तं च यद् भवेत् ।

> स्त्रीज्ञातिस्वाम्यनुज्ञातं दत्तं सिद्धम् अवाप्नुयात् ॥

सौदायिके भार्यानुज्ञा, क्रमातायाते पुत्राद्यनुज्ञा, शौर्यप्राप्ते स्वाम्यनुज्ञेति । 

कात्यायनः ।

> भयत्राणाय रक्षार्थं तथा कार्यप्रसाधनात् ।

> अनेन विधिना लब्धं विद्यात् प्रत्युपकारितम् ॥

> प्राणसंशयम् आपन्नं यो माम् उत्तारयेद् इतः ।

> सर्वस्वं तस्य दास्यामीत्य् उक्ते ऽपि न तथा भवेत् ॥

याज्ञवल्क्यः ।

> प्रतिग्रहः प्रकाशः स्यात् स्थावरस्य विशेषतः ।

> देयं प्रतिश्रुतं चैव दत्वा नापहरेत् पुनः ॥

कात्यायनः ।

> स्वेच्छया यः प्रतिश्रुत्य ब्राह्मणाय प्रतिग्रहम् ।

> न दद्याद् ऋणवद् दाप्यः प्राप्नुयात् पूर्वसाहसम् ॥

अत्र विष्णुः- “प्रतिश्रुतस्याप्रदायी तद् दापयित्वा प्रथमसाहसं दण्ड्यः” । हारीतः ।

> प्रतिश्रुतस्यादानेन दत्तस्योच्छेदनेन च ।

> विविधान् नरकान् याति तिर्यग्योन्यां च जायते ॥

गौतमः- “प्रतिश्रुत्याप्य् अधर्मसंयुक्ताय न दद्यात्” । भरद्वाजः ।

> वचसा यत् प्रतिश्रुत्य कर्मणा नोपपादितम् ।

> ऋणं तद् धनसंयुक्तम् इह लोके परत्र च ॥

ऋणवत् प्रतिश्रुतं देयम् इत्य् अर्थः । षोडशात्मकम् अदत्तम् आह नारदः ।

> अदत्तं तु भयक्रोधशोकवेगरुगन्वितैः ।

> तथोत्कोचपरीहासव्यत्यासछलयोगतः ॥

> बालमूढास्वतन्त्रार्तमत्तोन्मत्तापवर्जितम् ।

> कर्ता ममायं कर्मेति प्रतिलोभेच्छया च यत् ॥

> अपात्रे पात्रम् इत्य् उक्ते कार्ये चाधर्मसंहिते ।

> दत्तं स्याद् यद् अविज्ञानात् अदत्तं तद् अपि स्मृतम् ॥

भयक्रोधशोकशब्दैः वेगशब्दः प्रत्येकम् अभिसम्बध्यते । कात्यायनः ।

> कामक्रोधास्वतन्त्रार्तक्लीबोन्मत्तप्रमोहितैः ।

> व्यत्यासपरिहासाच् च यद् दत्तं तत् पुनर् हरेत् ॥

हारीतः ।

> आक्रोशाद् अर्थहीनानां प्रतिकाराय तद् भयात् ।

> प्रदीयते तत् कर्तृभ्यो भयदानं तद् उच्यते ॥

उत्कोचलक्षणं नारद आह ।

> स्तेयसाहसिकोद्वृत्तपारदारिकशंसनात् ।

> दर्शनाद् वृत्तनष्टस्य तथासत्यप्रवर्तनात् ॥

> प्राप्तम् एतैस् तु यत् किञ्चित् तद् उत्कोचाक्यम् उच्यते ॥

अत्र विशेषम् आह कात्यायनः ।

> नियुक्तो यस् तु कार्येषु स चेद् उत्कोचम् आप्नुयात् ।

> स दाप्यस् तद् धनं कृत्स्नं दमं चैकादशाधिकम् ॥

> अनियुक्तस् तु कार्यार्थम् उत्कोचं यद्य् अवाप्नुयात् ।

> कृतप्रत्युपकारार्थं तस्य दोषो न विद्यते ॥

> यस्य कार्यस्य सिद्ध्यर्थं उत्कोचस् तु प्रतिश्रुतः ।

> तस्य कार्यस्याप्रसिद्धौ न देयः स कथञ्चन ॥

> तस्य प्राग् एव दत्तः स्यात् प्रतिदाप्यः स तं बलात् ॥

नियुक्तानाम् उत्कोचोपजीवने दण्डविशेषम् आह ।

> उत्कोचजीविनो मर्त्यान् घोषयित्वा स्वमण्डलात् ।

> सर्वस्वहरणं कृत्वा राजा विप्रान् विवासयेत् ॥

> इतरान् अपि तत् कृत्वा वधाद्यैर् एव योजयेत् ।

इतरान् ब्राह्मणव्यतिरिक्तान् । आदिशब्देन अङ्गछेदादि गृह्यते । परिहासेन लीलया व्यत्यासेन मूल्यपरिकल्पनायाम् अन्यद् दर्शयित्वा प्रयोगकाले अन्यस्य दानं छलेन असत्येन योगेन दत्तम्, बालेन अप्राप्तषोडशवर्षेण दत्तम्, मूढेन व्याधिनिद्रामतिविभ्रमादिना लोकवेदानभिज्ञेन दत्तम् । अस्वतन्त्रा नारेदेनोक्ताः ।

> अस्वतन्त्राः प्रजाः सर्वाः स्वतन्त्रः पृथिवीपतिः ।

> अस्वतन्त्रः स्वतः शिष्य आचार्ये तु स्वतन्त्रता ॥

> अस्वतन्त्राः स्त्रियः पुत्रा दासो यश् च परिग्रहः ।

> स्वतन्त्रस् तस्य तु गृही यस्य स्यात् तत् क्रमागतम् ॥

> गर्भस्थैः सदृशो ज्ञेय आष्टमाद् वत्सराच् छिशुः ।

> बाल आषोडशाद् वर्षात् पोगण्डश् चेति शब्द्यते ॥

> परतो व्यवहारज्ञः स्वतत्रः पितरौ विना ।

> जीवतो ह्य् अस्वतन्त्रः स्यात् जरयापि समन्वितः ॥

> तयोर् अपि पिता श्रेयान् बीजप्राधान्यदर्शनात् ।

> अभावे बीजिनो माता तदभावे तु पूर्वजः ॥

व्याधितेन आर्तेन दत्तम्, मदनीयेन शीधुपानादिना मत्तेन दत्तम्, वातपित्तादिना उन्मत्तेन दत्तम् । तथा चोक्तं नारदेन ।

> पञ्चोन्मादाः समाख्याताः वातपित्तकफोद्भवाः । इति ।

कर्ता ममायम् उपकारायेति प्रतिलाभेच्छया च दत्तम्, अपात्रे वृषलीपत्यादौ तपस्वीति बुद्ध्या दत्तम्, यज्ञार्थं लब्धं धनं द्यूतादौ विनियुज्यमानाय दत्तम्, इत्य् एवं षोडशप्रकारं दत्तम् अप्य् अदत्तम् एव प्रत्याहरणीयत्वात् । आर्तदत्तस्यादत्तत्वं धर्मकार्यव्यतिरिक्तविषयम्, कात्यायनवचनात् ।

> स्वस्थेनार्तेन वा दत्तं श्रावितं धर्मकारणात् ।

> अदत्वा तु मृते दाप्यस् तत्सुतो नात्र संशयः ॥

तथेदं वचनं सङ्क्षिप्तार्थवचनम् ।

> योगाधमनविक्रीतं योगदानप्रतिग्रहम् ।

> यत्र वाप्य् उपधिं पश्येत् तत् सर्वं विनिवर्तयेत् ॥

योग उपाधिः । येन योगादिना उपाधिविशेषेणाधिक्रयविक्रयदानप्रतिग्रहाः कृताः, तद् उपाधिविगमे तेषां क्रयादीनां निवृत्तिर् इति । 

> दानविशेषविषयाणि वचनान्य् उच्यन्ते । अत्र भरद्वाजः ।

> प्रयोजनम् अपेक्ष्यैव पात्रेभ्यो यत् प्रदीयते ।

> तद् अर्थदानम् इत्य् आहुर् ऐहिकं फलम् अस्य तु ॥

> दृष्ट्वा प्रयोजनं स्त्रीणां प्रसङ्गाद् यत् प्रदीयते ।

> अनर्हेषु च रागेण कामदानं तद् उच्यते ॥

> संसदि व्रीडया श्रुत्वा परेभ्यो यत् प्रदीयते ।

> व्रीडानाम् इति प्राह तद् दानं तत्त्वदर्शिनः ॥

> दृष्ट्वा प्रियं तथा श्रुत्वा हर्षाद् यच् च प्रयच्छति ।

> हर्षदानं तद् इत्य् आहुः दृष्टम् एवास्य तत् फलम् ॥

> कल्याणे च विपत्तौ च यत् प्रियेषु प्रदीयते ।

> दानं लौकिकम् इत्य् एव दृष्टार्थं तद् पुनर् भवेत् ॥

> स्वतन्त्रो ऽपि हि यत् कार्यं कुर्याद् अप्रकृतिं गतः ।

> तद् अप्य् अकृतम् एवाहुर् अस्वतन्त्रत्वहेतवः ॥

> कामक्रोधाभियुक्तोक्तिभयव्यसनपीडिताः ।

> रागद्वेषपरीताश् च ज्ञेयात् स्वप्रकृतिं गताः ॥

तस्माद् एवम्भूतान्य् अदेयानि । बृहस्पतिः ।

> मदूर्ध्वम् इति यद् दत्तं न तत् स्वत्वावहं भवेत् ।

> तेनेदानीम् अदत्तत्वान् मृते रिक्थिनम् आपतेत् ॥

नारदः ।

> गृह्णाति दत्तं यो मोहात् यश् चादेयं प्रयच्छति ।

> दण्डनीयाव् उभाव् एतौ धर्मज्ञेन महीक्षिता ॥

बृहस्पतिः ।

> अदत्तभोक्ता दण्ड्यः स्यात् तथा देयप्रदायकः ।

मनुः ।

> अदेयं यश् च गृह्णाति यश् चादेयं प्रयच्छति ।

> ताव् उभौ चोरवच् छास्यौ दाप्यौ तावत्समं दमम् ॥

**इति दत्ताप्रदानिकं [नाम चतुर्थं विवादपदम्} समाप्तम्**

**अभ्युपेत्याशुश्रूषा **

अथाभ्युपेत्याशुश्रूषोच्यते । बृहस्पतिः ।

> अभ्युपेत्य तु शुश्रूषां यस् तां न प्रतिपद्यते ।

> अशुश्रूषाभ्युपेत्यैतत् विवादपदम् उच्यते ॥

शुश्रूषाम् अहं कर्म तव करिष्यामीत्य् अभ्युपेत्य तत् कर्म यो न करोति अभ्युपेत्य तु शुश्रूषेत्य् एतद् विवादपदं विस्तारेणोच्यत इति । नारदः ।

> शुश्रूषकः पञ्चविधः शास्त्रे दृष्टो मनीषिभिः ।

> चतुर्विधः कर्मकरः तेषां दासास् त्रिपञ्चकाः ॥

शुश्रूषां प्रतिपद्यन्तः पञ्चविधा दृष्टा अस्मिन् शास्त्रे शास्त्रान्तरे च पण्डितैः । तेषाम् अवलम्ब्य चतुर्विधम् इच्छतः कर्मप्रतिपन्ननियोगतास्वतन्त्राः तान् उभयान् आह ।

> शिष्यान्तेवासिभृतकाश् चतुर्थश् चाधिकर्मकृत् ।

> एते कर्मकराः प्रोक्ताः दासास् तु गृहजादयः ॥

तत्र शिष्यवृत्तिं बृहस्पतिर् आह ।

> विद्या त्रयी समाख्याता ऋग्यजुःसामलक्षणा ।

> तदर्थं गुरुशुश्रूषां प्रकुर्याच् छास्त्रचोदिताम् ॥

> विद्याविज्ञानकामार्थनिमित्तेन चतुर्विधा ।

> एकैकं पुनर् एतेषां क्रियाभेदात् प्रभिद्यते ॥

> विज्ञानम् उच्यते शिल्पं हेमरूप्यादिसंस्कृतिः ।

> नृत्तादिकं च तच् छिक्षन् कुर्यात् कर्म गुरोर् गृहे ॥

नारदः ।

> आदियाग्रहणाच् छिष्यः शुश्रूषेत् प्रयतो गुरुम् ।

> तद्वृत्तिर् गुरुदारेषु गुरुपुत्रे तथैव च ॥

वेदत्रयाध्यायिनां त्रयाणाम् अयम् उपदेशः ।

> समावृत्तश् च गुरवे प्रदाय गुरुदक्षिणाम् ।

> प्रतीयात् स्वगृहान् एषा शिष्यवृत्तिर् उदाहृता ॥

> स्वं शिल्पम् इच्छन्न् आहर्तुं बान्धवानाम् अनुज्ञया ।

> आचार्यस्य वसेद् अन्ते कालं कृत्वा सुनिश्चितम् ॥

> आचार्यः शिक्षयेद् एनं स्वगृहे दत्तभोजनम् ।

> न चान्यत् कारयेत् कर्म पुत्रवच् चैनम् आचरेत् ॥

कात्यायन-बृहस्पती ।

> यस् तु न ग्राहयेच् छिल्पं कर्माण्य् अन्यानि कारयेत् ।

> प्राप्नुयात् साहसं पूर्वं तस्माच् छिष्यो निवर्तते ॥

> शिक्षयन्तम् अदुष्टं स यस् त्व् आचार्यं परित्यजेत् ।

> बलाद् वारयितव्यः स्यात् वधबन्धौ च सो ऽर्हति ॥

> शिक्षितो ऽपि कृतं कालम् अन्तेवासी समापयेत् ।

> तत्र कर्म च यत् कुर्याद् आचार्यस्यैव तत् फलम् ॥

> गृहीतशिल्पः समये कृत्वाचार्यं प्रदक्षिणम् ।

> शक्तितश् चानुमान्यैवम् अन्तेवासी विनर्तते ॥

नारदः ।

> भृतकस् त्रिविधो ज्ञेय उत्तम मध्यमो ऽधमः ।

> शक्तिभक्त्यनुरूपा स्याद् एषां कर्माश्रया भृतिः ॥

> उत्तमस् त्व् आयुधीयो ऽत्र मध्यमस् तु कृषीवलः ।

> अधमो भारवाही स्याद् इत्य् एवं त्रिविधो भृतः ॥

बृहस्पतिः ।

> आयुधीयोत्तमस् तेषां मध्यमः सीरवाहकः ।

> भारवाहो ऽधमः प्रोक्तः तथा च गृहकर्मकृत् ॥

> द्विप्रकारा भारभृतः कृषिगोजीविनः स्मृताः ।

> जातसस्यात् तथा क्षीराल् लभते परिभाषितम् ॥

नारदः ।

> अर्थे ऽप्य् अधिकृतो यः स्यात् कुटुम्बस्य ततोपरि ।

> सो ऽधिकर्मकरो ज्ञेयः स च कौटुम्बिकः स्मृतः ॥

> शुभकर्मकरा ह्य् एते चत्वारः समुदाहृताः ।

> जघन्यकर्मभाजस् तु शेषा दासास् त्रिपञ्चकाः ॥

बृहस्पतिः ।

> दिनमासार्धषण्मासत्रिमासाब्दभृतस् तथा ।

> कर्म कुर्यात् प्रतिज्ञातं लभते परिभाषितम् ॥

नारदः ।

> कर्मापि द्विविधं प्रोक्तम् अशुभं शुभव् एव च ।

> अशुभं दासकर्मोक्तं शुभम् अन्यद् उदीरितम् ॥

> गृहद्वाराशुचिस्थानरथावस्करशोधनम् ।

> गुह्याङ्गस्पर्शनोच्छिष्टविण्मूत्रग्रहणोज्झनम् ॥

> इष्टतः स्वामिनश् चाङ्गैर् उपस्थानम् अथान्ततः ।

> अशुभं कर्म विज्ञेयं शुभम् अन्यद् अतः परम् ॥

कात्यायनः ।

> विण्मूत्रोत्सर्जनं चैव नग्नत्वे परिमर्दनम् ।

> प्रायो दासीसुताः कुर्युः शवादिभरणं च यत् ॥

नारदः ।

> गृहजातस् तथा क्रीतो लब्धो दायाद् उपागतः ।

> अनाकालभृतस् तद्वद् आहितः स्वामिना च यः ॥

> मोक्षितो महतश् चर्णाद् युद्धे प्राप्तः पणे जितः ।

> तवाहम् इत्य् उपगतः प्रव्रज्यावसितः कृतः ॥

> भक्तदासश् च विज्ञेयः तथैव बडवाभृतः ।

> विक्रेता चात्मनः शास्त्रे दासाः पञ्चदश स्मृताः ॥ इति ।

स्वगृहे दास्या जातो गृहजातः । स्वद्रव्येणान्यस्मात् क्रीतः क्रीतः । लब्धः प्रतिग्रहादिना । पित्रादिक्रमेणागतो दायाद् उपागतः । अनाकालभृतः दुर्भिक्षे अशनवसनादिभिर् भृतः । सोप् ऽपि पूर्ववद् एव स्वामिना द्रव्यं गृहीत्वा वृद्ध्यर्थं कर्मकरणार्थं वा स्थापितः । आहितः स्वयम् ऋणं दातुम् अशक्तो महतश् चर्णात् मोक्षितः । राज्ञा युद्धे प्राप्तः । पणे कस्मिंश्चित् स्पर्धया जितः । तवाहं दासो ऽस्मि इति अभ्युपगतः । केनचिन् निमित्तेन प्रव्रज्य अतिक्रान्तः । इयन्तं कालं कर्म करिष्यामीति प्रवृत्तः कृतः । यावद् भक्तं ददामि तावद् दासो ऽस्मीत्य् उपगतो भक्तदासः । वडवा नाम गृहदासी अनियता तया सह वासेन निमित्तेन दासत्वम् उपगतो वडवाभृतः । बृहस्पतिः ।

> यो भुङ्क्ते परदासीं तु स ज्ञेयो वडवाभृतः ।

> कर्म तत् स्वामिनः कुर्यात् यथान्यस् तु भृतो नरः ॥

द्रव्यं गृहीत्वा य आत्मनो विक्रेता, एते पञ्चदशाशुभकर्मकराः ।

> अत्र पूर्वश् चतुर्वर्गो दासत्वान् न विमुच्यते ।

> प्रसादात् स्वामिनो ऽन्यत्र दास्यम् एषां क्रमागतम् ॥

> विक्रीणीते स्वतन्त्रो यः स्वम् आत्मानं नराधमः ।

> स जघन्यतमस् त्व् एषां सो ऽपि दास्यान् न मुच्यते ॥

अत्र तेषु पञदशसु मध्ये गृह्जातक्रीतलब्धदायागताश् चत्वारो ऽनिच्छति स्वामिनि दास्यान् न मुच्यते । स्वामी यदि प्रसन्नो मुञ्चति, तदा मुच्यते । अन्यथा नित्यदासा एव । तथा अन्तिमो ऽप्य् आत्मनो विक्रेता यः सो ऽप्य् एवम् एव । नारदः ।

> यश् चैषां स्वामिनं कश्चिन् मोचयेत् प्राणसंशयात् ।

> दासत्वात् स विमुच्येत पुत्रभागं भजेत च ॥

> अनाकलभृतो दास्यान् मुच्यते गोयुगं ददत् ।

> भक्षितं चापि दुर्भिक्षे न तच् छुद्द्येत कर्मणा ॥

दुर्भिक्षे मृतः पञ्चमोगोयुगं दत्वा मुच्यते । दुर्भिक्षे प्रमाणरक्षार्हं भक्षितं तत्तत्कर्मणा निस्तीर्यत इत्य् अर्थः ।

> आहितो ऽपि धनं दत्वा स्वामी यद्य् एनम् उद्धरेत् ।

> अथोपगमयेद् एनं सो ऽपि क्रीताद् अनन्तरः ॥

षष्ठ आहितो यथाभृतं धनं दत्वा प्रभुः यद्य् एनं मोक्षयेत् तदा मुच्येत । एष च क्रीतधर्मा क्रीतस्य या गतिः सा तस्येत्य् अर्थः ।

> ऋणं तु सोदयं दत्वा ऋणी दास्याद् विमुच्यते ।

> सप्तम ऋणान् मोक्षितो ऋणं वृद्धिं च दत्वा मुच्यते ॥

> कृतकालव्युपरमात् कृतकालो विमुच्यते ।

> तवाहम् इत्य् उपगतो युद्धप्राप्तः पणे जितः ॥

> प्रतिशीर्षप्रदानेन मुच्येरंस् तुल्यकर्मणा ।

तवाहम् इति कालनियमं कृत्वा उपगतः, युद्धे जितः पणे जितश् च त्रयो ऽपि प्रतिमानुष्यम् आत्मतुल्यकर्माणं दत्वा मुच्यन्ते ।

> राज्ञ एव तु दासः स्यात् प्रव्रज्यावसितो नरः ।

> न तस्य प्रतिमोक्षो ऽस्ति न विशुद्धिः कथञ्चन ॥

प्रव्रज्यावसितो राज्ञ एव दास उक्तः । नित्यदासो नित्याशुद्धः असंव्यवहार्यश् च । 

> भक्तस्योपेक्षणात् सद्यो भक्तदासः प्रमुच्यते ।

> निग्रहाद् बडवायाश् च मुच्यते बडवाभृतः ॥

भक्तदासो भक्तस्यादानान् मुच्यते । बडवाभृतो बड्वानिग्रहान् मुच्यते । कात्यायनः ।

> स्वदासीं यस् तु सङ्गच्छेत् प्रसूता च भवेत् ततः ।

> अवेक्ष्य बीजं कार्या स्याद् अदासी सान्वया तु सा ॥

नारदः ।

> स्वदासम् इच्छेद् यः कर्तुम् अदासं प्रीतमानसः ।

> स्कन्धाद् आदाय तस्याशु भिन्द्यात् कुम्भं सहाम्भसा ॥

> साक्षताभिः सपुष्पाभिः मूर्ध्नि चैनम् अवाकिरेत् ।

> अदास इति चोक्त्वा त्रिः प्राङ्मुखं तम् अथोत्सृजेत् ॥

> ततः प्रभृति वक्तव्यः स्वाम्यनुग्रहपालितः ।

> भोज्यान्नो ऽथ प्रतिग्राह्यो भवत्य् अभिमुखः सताम् ॥

बृहस्पतिः ।

> दासीसुताश् च दासाः स्युः जातः पत्यावरेण वा ।

> उत्पादको यदि स्वामी न दासास् त्व् अस्य सूनवः ॥

कात्यायनः ।

> दासेनोढा त्व् अदासी या सापि दासीत्वम् आप्नुयात् ।

> यस्माद् भर्ता प्रभुस् तस्याः स्वाम्यधीनप्रभुर् यतः ॥

व्यासः ।

> अन्यदीया तु सा दासी न दास्य् अन्यस्य सा भवेत् ।

> शुल्कं कृत्वा तु तां गच्छेन् न गन्ता दास्यम् ऋच्छति ॥

> न देवदास्यागमने शुल्कदो दासतां व्रजेत् ।

> न चेच् छुल्कं तु बीजार्थं तद् बीजं क्षेत्रिणो भवेत् ॥

कात्यायनः ।

ऽ कामात् तु संश्रिता यस् तु दासीं कुर्यात् बलात् स्त्रियम् ।

> सङ्क्रामयेत वान्यत्र दण्ड्यः तच् चाकृतं भवेत् ॥

> बलाद् धात्रीम् अदासीं च दासीम् इव भुनक्ति यः ।

> परिचारकपत्नीं च प्राप्नुयात् पूर्वसाहसम् ॥

> विक्रोशमानां यो भक्तां दासीं विक्रेतुम् इच्छति ।

> अनापदिस्थाह् शक्तः सन् प्राप्नुयाद् द्विशतं दमम् ॥

नारदः ।

> यथा गोऽश्वोष्ट्रदासीषु महिष्याजाविकादिषु ।

> नोत्पादकः प्रजाभागी तथैवान्याङ्गनास्व् अपि ॥

> उप्ते बीजे परक्षेत्रे बीजी न लभते फलम् ।

> अपत्यम् उत्पादयितुः तासां याः शुल्कतो भृता ॥

> अशुल्कोपनतायां तु क्षेत्रिकस्यैव तत् फलम् ।

> क्षेत्रिकस्य यद् अज्ञानात् क्षेत्रे बीजं प्रकीर्यते ॥

> न तत्र बीजिनो भागः क्षेत्रिकस्यैव तद् भवेत् ।

> ओघवाताहृतं बीजं यस्य क्षेत्रे प्ररोहति ॥

> फलभाङ् नियतक्षेत्री न बीजी लभते फलम् ।

> महोक्षो जनयेद् वत्सान् यस्य गोषु व्रजेच् चरन् ॥

> तस्य ते यस्य ता गावो मोघं स्कन्दितम् आर्षभम् ।

> क्षेत्रिकानुमतं बीजं यस्य क्षेत्रे समुप्यते ।

> तद् अपत्यं द्वयोर् एव बीजिक्षेत्रिकयोर् मतम् ॥

> नर्ते क्षेत्राद् भवेत् सस्यं न च बीजाद् विनास्ति तत् ।

> अतो ऽपत्यं द्वयोर् इष्टं पितुर् मातुश् च धर्मतः ॥

अथ दास्याधिकारिण उच्यन्ते । कात्यायनः ।

> त्रिषु वर्णेषु विज्ञेयं दास्यं विप्रस्य न क्वचित् ।

> वर्णानाम् आनुलोम्येन दास्यं न प्रतिलोमतः ॥

> राजन्यवैश्यशूद्राणां त्यजतां हि स्वतन्त्रताम् ।

> समवर्णे तु विप्रं तु दासत्वं नैव कारयेत् ॥

> शीलाध्ययनसम्पन्ने न न्यूनं कर्म कामतः ।

> तत्रापि नाशुभं कर्म प्रकुर्वीत द्विजोत्तमः ॥

> ब्राह्मणस्य हि दासत्वात् नृपतेजो विहन्यते ।

नारदः ।

> वर्णानाम् आनुलोम्येन दास्यं न प्रतिलोमतः ।

> स्वधर्मत्यागिनो ऽन्यत्र दारवद् दासता मता ॥

स्वधर्मत्यागी प्रव्रज्यावसितो विप्रः क्षत्रियादेर् दासो भवति, यथा दारग्रहणम् आनुलोम्येन न प्रातिलोम्येन, एवं दास्यम् अपि । उशनाः ।

> न गुरुर् न सपिण्डश् च न विप्रो नान्त्ययोनयः ।

> दासभावं न गछन्ति न च विद्याधिको द्विजः ॥

न गुरुर् न सपिण्ड इति ब्राह्मणव्यतिरिक्तजात्यन्तरविषयम् । ब्राह्मणस्यान्त्ययोनिर् न दासः । क्षत्रियादिसमवर्णस्य विद्याधिको न दासः । कण्वः ।

> अज्ञातयोनयः सर्वे नैव दासा द्विजन्मनाम् ।

> विध्याधिकः सजातश् च सपिण्डो गुरवो ऽपि च ॥

विष्णुः- “यस् तूत्तमवर्णं दास्ये नियोजयेत् स उत्तमसाहसं दण्ड्यः” । कात्यायनः ।

> शूद्रं तु कारयेद् दास्यं क्रीतम् अक्रीतम् एव वा । \
> दास्यायैव हि सृष्टो ऽसौ स्वयम् एव स्वयम्भुवा ॥

नारदः ।

> भार्या पुत्रश् च दासश् च त्रय एवाधनाः स्मृताः ।

> यत् ते समधिगच्छन्ति यस्यैते तस्य तत् फलम् ॥

**अभ्युपेत्याश्र्श्रूषापदं समाप्तम्**

**वेतनस्यानपक्रिया**

अथ वेतनस्यानपक्रिया । नारदः ।

> भृत्यानां वेतनस्योक्तो दानादानविधिक्रमः ।

> वेतनस्यानपाकर्म तद् विवादपदं स्मृतम् ॥

> भृत्याय वेतनं दद्यात् कर्मस्वामी यथाक्रमम् ।

> आदौ मध्यावसाने च कर्मणो यद् विनिश्चितम् ॥

> भृताव् अनिश्चितायां तु दशभागम् अवाप्नुयात् ।

> लाभं गोबीजसस्यानां वणिग्गोपकृषीवलाः ॥

गोबीजं गोसन्ततिः । गोग्रहणं पशूपलक्षणम् । तथा च याज्ञवल्क्यः ।

> दाप्यस् तु दशमं भागं वाणिज्यपशुसस्यतः ।

> अनिश्चित्य भृतिं यस् तु कारयेत् स महीक्षिता ॥

> देशं कालं च यो ऽतीयात् लाभं कुर्याच् च यो ऽन्यथा ।

> तत्र तु स्वामिनश् छन्दो ऽधिकं देयं कृते ऽधिके ॥

> यो यावत् कुरुते कर्म तावत् तस्य तु वेतनम् ।

> उभयोर् अप्य् असाध्यं चेत् साध्यं कुर्याद् यथाश्रुतम् ॥

यः पुनर् अनिश्चित्यैव भृतिं कारयति स राज्ञा दशमं भागं दापयितव्यः । वाणिज्यपशुसस्यतो वाणिग्गोपकृषीवलाः लाभगोबीजसस्यानां यथाक्रमं दशमं भागं लभन्ते । पशूनां सन्तितिम् । यो देशकालोचितं कर्म कुर्वन् “देशं कालं चातीयात्” अतिक्रामति । तस्मिन्न् एव वा देशे काले च कर्म यथा कारणलाभम् अप्य् अन्यथा कुर्यात्, हीनं करोति, तत्र तस्मिन् भृत्ये स्वामिनः, छन्द इच्छा भृतिदानं प्रति, यावद् इच्छति तावद् दद्यात्, न तु सर्वो भृतिम् । यदा तु देशकालाद्यभिज्ञतयाधिको लाभः कृतः, तदाधिकम् अपि वेतनं देयम् । यदा त्व् एकम् एव कर्म नियतवेतनं उभाभ्यां बहुभिर् एव क्रियमाणं “असाध्यम्” चेत् व्याध्याद्यभिभवात् न परिसमाप्तिम्, तदा तत्कृतकर्मानुसारेण । साध्ये तु उभाभ्यां बहुभिर् वा कर्मणि निर्वर्तिते यथाश्रुतं कुर्यात् । यावत् परिभाषितं तावद् एवोभाभ्यां बहुभ्यो वा दद्यात् । न तु प्रत्येकं कृत्स्नम् । नापि कर्मानुरूपम् इति । बृहस्पतिः ।

> त्रिभागं पञ्चभागं वा गृह्णीयात् सीरवाहकः ।

> भक्तादिभृतकः सीरात् भागं गृह्णीत पञ्चमम् ॥

> जातसस्यात् त्रिभागं तु प्रगृह्णीतोपधा भृतः ।

नारदः ।

> कर्मोपकरणं तेषां क्रियां प्रति यद् अर्पितम् ।

> आप्तभावेन तद् रक्ष्यं न जिह्मेन कदाचन ॥

वृद्धमनुः ।

> समुद्रयानकुशला देशकालार्थदर्शिनः ।

> नियच्छेयुर् भृतिं या तु सा स्यात् प्राग् अकृता यदि ॥

बृहस्पतिः ।

> भृतकस् तु न कुर्वीत स्वामिनः शाठ्यम् अण्व् अपि ।

> भृतिहानिम् अवाप्नोति ततो वादः प्रवर्तते ॥

> गृहीतवेतनः कर्म न करोति यदा भृतः ।

> समर्थश् चेद् दमं दाप्यो द्विगुणं तच् च वेतनम् ॥

दाप्य इति शेषः । मनुः ।

> यथोक्तम् आर्तः स्वस्थो वा यस् तत् कर्म न कारयेत् ।

> न तस्य वेतनं देयम् अल्पोनस्यापि कर्मणः ॥

नारदः ।

> कर्माकुर्वन् प्रतिश्रुत्य कार्यो दत्वा भृतिं बलात् ।

> भृतिं गृहीत्वाकुर्वाणो द्विगुणां भृतिम् आवहेत् ॥

मनुः ।

> भृतो नार्तो न कुर्याद् यो दर्पात् कर्म यथोदितम् ।

> स दण्ड्यः कृष्णलान् अष्टौ न देयं चास्य वेतनम् ॥

नारदः ।

> काले ऽपूर्णे त्यजन् कर्म भृतेर् नाशम् अवाप्नुयात् ।

> स्वामिदोषाद् अपक्रामन् यावत् कृतम् अवाप्नुयात् ॥

> अनयन्नादयित्वा तु भाण्डं वा यानवाहने ।

> दाप्यो भृतिचतुर्भागं सर्वाम् अर्धपथे त्यजन् ॥

विष्णुः- “भृतकश् चापूर्णकाले कर्म त्यजन् सकलम् एव मूल्यं जह्यत् । राज्ञे पणशतं दद्यात् । स्वदोषेण च यदि नश्येत् तत् स्वामिने देयम्, अन्यत्र दैवराजोपघातात् । स्वामी चेत् भृतकम् अपूर्णे काले जह्यात्, तस्य सर्वम् एव मूल्यं दद्यात् । पणशतं च राजनि अन्यत्र भृतकदोषात्” । याज्ञवल्क्यः ।

> अराजदैविकं नष्टं भाण्डं दाप्यस् तु वाहकः ।

> प्रस्थानविघ्नकृच् चैव प्रदाप्यो द्विगुणां भृतिम् ॥

> प्रक्रान्ते सप्तमं भगं चतुर्थं पथि सन्त्यजन् ।

> भृतिम् अर्धपथे सर्वां प्रदाप्यस् त्याजको ऽपि च ॥

यदा प्रक्रान्ते गमने प्राक् प्रस्थानात् त्यजति तदा भृत्या सःअ सप्तमं भागं दाप्यः । निर्गतमात्रे यदि परित्यजति तदा भृत्या सह चतुर्थं भागम्, अर्धपथे सर्वाम् । यदा पुनः स्वामी भृतकमेषु स्थानेषु त्यजति तदानेनापि भृतकाय पूर्वोक्तं देयम् । वृद्धमनुः ।

> पथि विक्रीय तद् भाण्डं वणिग् भृत्यं त्यजेद् यदि ।

> अथ तस्यापि देयं स्यात् भृतेर् अर्धं लभेत सः ॥

कात्यायनः ।

> यदा च पथि तद् भाण्डम् आसिद्ध्येत ह्रियेत् वा ।

> यावान् अध्वा गतस् तेन प्राप्नुयात् तावतो भृतिम् ॥

> त्यजेत् पथि सहायं यः श्रान्तं रोगार्थम् एव वा ।

> प्राप्नुयात् साहसं पूर्वं ग्रामे त्र्यहम् अपालयन् ॥

पण्यस्त्रीषु नारद आह ।

> शुल्कं गृहीत्वा पण्यस्त्री नेच्छन्ती द्विगुणं वहेत् ।

> अनिच्छञ् छुल्कदातापि शुल्कहानिम् अवाप्नुयात् ॥

बृहस्पतिः ।

> व्याधिता अश्रमा व्यग्रा राजकर्मपरायणा ।

> आमन्त्रिता च नागच्छेद् अवाच्या बडवा स्मृता ॥

नारदः ।

> अप्रयच्छंस् तथा शुल्कम् अनुभूय पुमान् स्त्रियम् ।

> अक्रमेण समागच्छन् घातदन्तनखादिभिः ॥

अक्रमेण निषिद्धमार्गेण, घातः ताडनम् । 

> अयोनौ यः समाक्रामेत् बाहुभिर् वा विसर्जयेत् ।

> शुल्कं सो ऽष्टगुणं दाप्यो विनयं तावद् एव तु ॥

> वेश्याप्रधाना ये तत्र कामुकास् तद्गृहे स्थिताः ।

> तत्समुत्थेषु कार्येषु निर्णयस् तैः प्रकीर्तितः ॥

परक्षेत्रे गृहं कृत्वा वर्तमानान् प्रत्य् आह नारदः ।

> परभूमौ गृहं कृत्वा स्तोमं दत्वा वसेत् तु यः ।

> स तद् गृहीत्वा निर्गच्छेत् तृणकाष्ठकादिकम् ॥

> स्तोमाद् विनाभ्युषित्वा तु परभूमाव् अनिच्छतः ।

> निर्गच्छंस् तृणकाष्ठानि न गृह्णीयात् कथञ्चन ॥

> यान्य् एव तृणाकाष्ठानि इष्टका वा निवेशिताः ।

> विनिर्गच्छत्सु तत् सर्वं भूमिस्वामी निवेदयेत् ॥

स्तोमशब्देन परगृहानुभवार्थं तेभ्यो दत्ता दक्षिणोच्यते । व्यासः ।

> स्नेहेन सुचिरं लब्ध्वा मन्दिरं कुरुते तु यः ।

> निर्गच्छतस् तस्य दारू दत्तस्तोमस्य नान्यथा ॥

अन्यथा क्षेत्रवतः । कात्यायनः ।

> गृहवार्यापणादीनि गृहीत्वा भाटकेन यः ।

> स्वामिनो नार्पयेद् यावत् तावद् दाप्यः सभाटकम् ॥

> हस्त्यश्वगोखरोष्ट्रादीन् गृहीत्वा भाटकेन यः ।

> नार्पयेत् कृतकृत्यः सन् तावद् दाप्यः सभाटकम् ॥

भाटकशब्देन दक्षिणोच्यते इति । नारदः ।

> स्तोमवाहीनि भाण्डानि पूर्णकालान्य् उपानयेत् ।

> गृहीतुर् आभवेद् भग्नं नष्टं चान्यत्र सम्प्लवात् ॥

नौयायिनां शुल्कनियमम् आह मनुः ।

> पणं यानं तरे दाप्यं पौरुषे ऽर्धपणं तरे ।

> पादं पशुश् च योषिच् च पादार्धं रिक्तकः पुमान् ॥

> पूर्णभाण्डानि यानानि तार्यं दाप्यानि सारतः ।

> रिक्तभाण्डानि यत् किञ्चित् पुमांसश् चापरिच्छदाः ॥

> दीर्घे ऽध्वनि यथादेशं यथा कालं तरे भवेत् ।

> नदीतीरे तु तद् विद्यात् समुद्रे नास्ति लक्षणम् ॥

> गर्भिणी तु द्विमासादिः तथा प्रव्रजितो मुनिः ।

> ब्राह्मणा लिङ्गिनश् चैव न दाप्यास् तारिकं तरे ॥

> यत् तद् धि किञ्चिद् दाशानां विशीर्येतापराधतः ।

> तद् दाशैर् एव दातव्यं समागम्य स्वतो ऽंशतः ॥ इति ।

रजकहस्ते नष्टस्य वस्त्रस्य मूल्यदानकॢप्तिम् आह नारदः ।

> मूल्याष्टभागो हीयेत सकृद् धौतस्य वाससः ।

> द्विःपादं त्रिस् तृतीयांशः चतुर्धौते ऽर्धम् एव च ॥

> अर्धक्षयात् तु परतः पादांशोपचयः क्रमात् ।

> यावत् क्षीणदशं जीर्णं जीर्णस्यानियमक्षये ॥

अष्टपणक्रीतस्य सकृद् धौतस्य वस्त्रस्य नाशितस्याष्टभागोनं पणं न्यूनमूल्यं देयम् \ द्विर् धौतस्य पादोनं त्रिर् धौतस्य तृतीयांशन्यूनम् । चतुर् धौतस्यार्धम् । पणचतुष्टयं देयम् । ततः परं प्रतिनिर्णेजनं पादापचयो देयः । यावज् जीर्णं जीर्णस्य नाशितस्य इच्छातो मूल्यकल्पनम् । याज्ञवल्क्यः ।

> वसानस् त्रीन् पणान् दाप्यः रजकस् तु परांशुकम् ।

> विक्रयावक्रयाधानयाचितेषु पणान् दश ॥

रजको वस्त्रधावकः । स याति निर्णेजनार्थं समर्पितानि वासांसि स्वयं यद्य् आच्छादयति तदा पणत्रयं दण्ड्यः । यस् तु तानि विक्रीणीते ऽवक्रीनीते वा “तवैतावन्तं कालं मयोपभोगार्थं वस्त्रं देयम् ममापि त्वया एतावद् धनं देयम्” इत्य् एवं संवाद्य पटादिकं ददाति आधिं वा नयति, स्वसुहृद्भ्यो वा याचितं ददाति, असौ दशपणं दण्ड्य इति ।

**इति वेतनस्यानपक्रिया समाप्ता**

**स्वामिपालविवादः**

अथ स्वामिपालविवादः । तत्र मनुः ।

> पशुषु स्वामिनां चैव पालानां च व्यतिक्रमे ।

> विवादं सम्प्रवक्ष्यामि यथावद् धर्मतत्त्वतः ॥

> गोपः क्षीरभृतो यस् तु स दुह्यात् दशतो ऽपराम् ।

> गोस्वाम्यनुमतो भृत्यः सा स्यात् पाले ऽभृते भृतिः ॥

नारदः ।

> गवां शताद् वत्सतरी धेनुः स्यात् द्विशताद् भृतिः ।

> प्रतिसंवत्सरं गोपे सन्दोहो वाष्टमे ऽहनि ॥

गोपस्य भृतिः गोशताद् वत्सतरी द्विहायनी भृतिः । द्विशताद् एका धेनुः प्रतिसंवत्सरं देया, सर्वसन्दोहो वाष्टमे ऽहनि ।

> उपानयेद् गा गोपाय प्रत्यहं रजनीक्षये ।

> चीर्णाः पीताश् च ता गोपः सायाह्ने प्रत्युपानयेत् ॥

दिवसे दिवसे प्रातः स्वामी गोपसमीपं नीत्वा अर्पएत् । स गोपः चीर्णाः वने विहृताः तृप्ताः प्रीतोदकाः सायाह्ने प्रत्यानीय स्वामिने समर्पयेत् । तथा च याज्ञवल्क्यः ।

> यथार्पितान् पशून् गोपः सायं प्रत्यर्पयेत् तथा ।

> प्रमादमृतनष्टांश् च प्रदाप्यः कृतवेतनः ॥

नारदः ।

> स्याच् चेत् गोव्यसनं गोपो व्यायच्छेत् तत्र शक्तितः ।

> अशक्ताव् आभिपर्यार्थं स्वामिने तन् निवेदयेत् ॥

व्यसनसम्भवे भेषजादिना यथाशक्ति व्यायच्छेत् । अशक्तौ शीघ्रं गत्वा स्वामिने ब्रूयात् ।

> अव्यायच्छन्न् अविक्रोशन् स्वामिने वानिवेदयन् ।

> वोढुम् अर्हति गोपस् तं विनयं चैव राजतः ॥

बृहस्पतिः ।

> पालदोषाद् विनाशे तु पालदण्डो विधीयते ।

> अर्धत्रयोदशपणं स्वामिनो द्रव्यं एव वा ॥

व्यासः ।

> पालग्रहे ग्रामयाने तथा राष्ट्रस्य विश्रमे ।

> यत् प्रणष्टं हृतं वा स्यान् न पालस् तत्र किल्बिषी ॥

नारदः ।

> अजाविके तु संरुद्धे वृकैः पाले त्व् अनायति ।

> यां प्रसह्य वृको हन्यात् पाले तत् किल्बिषं भवेत् ॥

यां व्यक्तम् । नारदः ।

> अनेन सर्वपालानां विवादः समुदाहृतः ।

> नृपेषु हि विशुद्धिः स्यात् वालशृङ्गादिदर्शनात् ॥

अनेन गोपालविवादेन महिषाजाव्यादिपालानां विवादो व्याख्यातः । मनुः ।

> कर्णौ चर्म च वालांश् च वस्तिं स्नायु च रोचनाम् ।

> पशुस्वामिषु दद्यात् स मृतेष्व् अङ्गानि दर्शयन् ॥

अथ गोप्रचारभूमिनियमः

अत्र विशेषं याज्ञवल्क्य आह ।

> ग्रामेच्छया गोप्रचारो भूमी राजवशेन च ।

> द्विजस् तृणैधः पुष्पाणि सर्वतः स्ववद् आहरेत् ॥

> धनुः शतं परीणाहो ग्रामक्षेत्रान्तरं भवेत् ।

> द्वे शते खर्वटस्य स्यात् नगरस्य चतुर्गुणम् ॥

मनुः ।

> तत्रापरिवृतं धान्यं विहिंस्युः पशवो यदि ।

> न तत्र प्रणयेद् दण्डं नृपतिः पशुरक्षिणाम् ॥

याज्ञवल्क्यः ।

> पथि ग्रामविवीतान्ते क्षेत्रे दोषो न विद्यते ।

विवीतः कुलुत्थनिष्पावककार्पासार्था भूमिः ।

> अकामतः कामचारी चोरवद् दण्डम् अर्हति ॥

नारदः ।

> उत्क्रम्य तु वृतिं यत् स्यात् सस्यघातो गवादिभिः ।

> पालः शास्यो भवेत् तत्र न चेच् छक्त्या निवारयेत् ॥

अत्र विशेषम् आह कात्यायनः ।

> गोभिर् विनाशितं धान्यं यो नरः प्रतियाचते ।

> पितरस् तस्य नाश्नन्ति नाश्नन्ति च दिवौकसः ॥

आढ्यस्येदम् ।

> पथि क्षेत्रे वृतिः कार्या याम् उष्ट्रो नावलोकयेत् ।

> न लङ्घयेत् पशुर् वोष्ट्रो न भिद्यातां श्वसूकरौ ॥

याज्ञवल्क्यः ।

> वृतिं च तत्र कुर्वीत याम् उष्ट्रो नावलोकयेत् ।

> छिद्रं च वारयेत् सर्वं श्वसूकरमुखानुगम् ॥

> अजादिष्व् एव सर्वेषु कुर्याद् आवरणं महत् ।

> दुःखेन न हि वार्यन्ते लब्धस्वादुरसा मृगाः ॥

> गोभिर् विनाशितं धान्यं सामन्तैर् अनुमोदितम् ।

> क्षेत्रिणे गोमिना देयं धान्यं यत्नेन साध्यते ॥

कात्यायनः ।

> यावत् सस्यं विनश्येत् तु तावद् देयं च गोमिना ।

> पलालं गोमिने देयं धान्यं तत्कर्षकाय तु ॥

> कार्यसम्प्रतिपत्त्या वा स्वामिकर्षकगोमिनाम् ।

नारदः ।

> माषं गा दापयेद् दण्डं द्वौ माषौ महिषीं तथा ।

> तथाजाविकवत्सानां दण्डः स्याद् अर्धमाषकः ॥

माषशब्देन मानमात्रम् उच्यते । इदम् अज्ञानपूर्वं पुनः प्ररोहानुगुणभक्षणविषयम् । कात्यायनः ।

> पणपादौ तु दण्ड्या गौः महिष्य् एकपणं तथा ।

> तथाजाविकवत्सानां पादो दण्डः प्रकीर्तितः ॥

अत्यन्तनाशविषयम् इदम् । याज्ञवल्क्यः ।

> समम् एषां विवीते ऽपि खरोष्ट्रमहिषीसमम् ।

> यावत् सस्यं विनश्येत तावत् क्षेत्री फलं लभेत् ॥

> या नष्टा पालदोषेण गौस् तु सस्यानि नाशयेत् ।

> न तत्र गोमिनो दण्डः पालस् तद्दण्डम् अर्हति ॥

> माषान् अष्टौ तु महिषी सस्यघातस्य कारिणी ।

> दण्डनीया तदर्धं तु गौस् तदर्धम् अजाविकम् ॥

इदं महिष्याजाविषयम् । विष्णुः- “दिवा रात्रिषु मुहूर्तं ग्रासे माषम्, ग्रासमात्रे त्व् अदण्ड्या गौः महिष्यादयश् च सर्वेषां वै वत्सो माषम् । महिषी दश, खरोष्ट्रं षडजाविकं तु चतुरः । नारदः ।

> सन्नानां द्विगुणो दण्डो वातानां तु चतुर्गुणः ।

> प्रत्यक्षचोरकाणान्तु चोरदण्डः स्मृतो बुधैः ॥

याज्ञवल्क्यः ।

> भक्षयित्वोपविष्टानां यथोक्ताद् द्विगुणो दमः ।

> यावत् सस्यं विनश्येत् तु यावत् स्यात् क्षेत्रिणः फलम् ॥

> पालस् ताड्यस् तु गोमी तु पूर्वोक्तं दण्डम् अर्हति ।

> न तत्र स्वामिनो दोषः पाले सति चतुष्पदाम् ॥

> अपाले स्वामिनो दोषः सस्यघाते स्मृतो बुधैः ।

नारदः ।

> राजग्राहगृहीतो वा वज्राशनिहतो ऽपि वा ।

> अथ सर्पेण दष्टो वा श्वभ्रे तु पतितो ऽपि वा ॥

> व्याघ्रादिभिर् हतो वापि व्याधिभिर् वाप्य् उपद्रुतः ।

> न तत्र दोषः पालस्य न च दोषो ऽस्ति गोमिनाम् ॥

> अदण्ड्या हस्तिनो ह्य् अश्वाः प्रजापाला हि ते स्मृताः ॥

उशनाः ।

> अदण्ड्याः काणकूटाश् च वृषश् च कृतलक्षणः ।

> अदण्ड्यागन्तुकी गौश् च सूतिका चातिसारिणी ।

> अदण्ड्याश् चोत्सवे गावः श्राद्धादिषु च कर्मसु ॥

मनुः ।

> अनिर्दशाहां गां सूतां वृषं देवपशुं तथा ।

> सपालान् वा विपालान् वा अदण्ड्यान् मनुर् अब्रवीत् ॥

नारदः ।

> गौः प्रसूता दशाहात् तु महोक्षो वाजिकुञ्जरौ ।

> निवार्याः स्युः प्रयत्नेन तेषां स्वामी न दोषभाक् ॥

याज्ञवल्क्यः ।

> महोक्षोत्सृष्टपशवः सूतिकागन्तुकादयः ।

> पायो येषां च ते मोच्या दैवराजपरिप्लुताः॥

कात्यायनः ।

> अधमोत्तममध्यानां पशूनां चैव ताडने ।

> स्वामी तु ववदेद् यत्र तत्र दण्डं प्रकल्पयेत् ॥

> गवां निर्गच्छतां ग्रामात् काचित् पार्श्वे प्रमादतः ।

> ग्रसेन् निर्गत्य सस्यानि तद्दोषः स्वामिपालयोः ॥

**इति स्वामिपालविवादः**

**समयानपाकर्म**

अथ समयानपाकर्म । तत्र नारदः ।

> पाषण्डनैगमादीनां स्थितिः समय उच्यते ।

> समयस्यानपाकर्म तद् विवादपदं स्मृतम् ॥

बहुभिः साधुभिः महाजनरक्षणार्थं कृता संवित् समयः । तस्यान्यथाकरणम् समयस्यानपाकर्मोच्यते । बृहस्पतिः ।

> ग्रामश्रेणिगणानां च सङ्केतः समयक्रिया ।

> बाधकार्ये तु स कार्या धर्मकार्ये तथैव च ॥

> द्वौ त्रयः पञ्च वा कार्याः समूहहितवादिनः ।

> कर्तव्यं वचनं तेषां ग्रामश्रेणिगण्डादिभिः ॥

> सभाप्रपादेवगृहतटाकारामसंस्कृतिः ।

> तथानाथदरिद्राणां संस्कारो यजनक्रिया ॥

> कुलायननिरोधं च कार्यम् अस्माभिर् अंशतः ।

> यत्रैतल् लिखितं पत्रे धर्म्या सा समयक्रिया ॥

कात्यायनः ।

> युक्तियुक्तं च यो हन्यात् वक्तुर् यो ऽनवकाशदः ।

> अयुक्तं चैव यो ब्रूयात् स दण्ड्यः पूर्वसाहसम् ॥

> अविरोधेन धर्मस्य निर्गतं राजशासनम् ।

> तस्यैवाचरणं पूर्वं कर्तव्यं तु नृपाज्ञया ॥

> राजप्रवर्तितान् धर्मान् यो नरो नानुपालयेत् ।

> गर्ह्यः स दण्ड्यो बन्ध्यश् च गर्हयन् राजशासनम् ॥

समयव्यतिक्रमे दण्डम् आह बृहस्पतिः ।

> पालनीया समर्थैस् तु यः समर्थो विसंवदेत् ।

> सर्वस्वहरणं दण्डः तस्य निर्वासनं पुरात् ॥

> तत्र भेदम् उपेक्षां वा यः कश्चित् कुरुते नरः ।

> चतुःसुवर्णं षण्णिक्षान् तस्य दण्डो विधीयते ॥

याज्ञवल्क्यः ।

> गणद्रव्यं हरेद् यद् तु संविदं लङ्घयेच् च यः ।

> सर्वस्वहरणं कृत्वा तं राष्ट्राद् विप्रवासयेत् ॥

स्मृत्यन्तरे ।

> शवकेशैर् वीज्यमानं ब्राह्मणं ह्य् उप्तशेखरम् ।

> दिग्वस्त्रं गमयेद् राजा दुष्टं समयलङ्घिनम् ॥

बृहस्पतिः ।

> यस् तु साधारणं हिंस्यात् क्षिपेत् त्रैविद्यम् एव वा ।

> साक्षिक्रियां विहन्याच् च स निर्वास्यस् ततः पुरात् ॥

> अरुन्तुदः सूचकश् च भेदकृत् साहसी तथा ।

> श्रेणिपूगनृपद्विट् च क्षिप्रं निर्वास्यते ततः ॥

> कुलश्रेणिगणाध्यक्षाः पुरराष्ट्रनिवासिनः ।

> वाग्धिक्कर्मपरित्यागं प्रकुर्युः पापकारिणाम् ॥

> तैः कृतं यत् स्वधर्मेण निग्रहानुग्रहं नृणाम् ।

> तद् राज्ञाप्य् अनुमन्तव्यं निसृष्टार्था हि ते स्मृताः ॥

> बाधां कुर्युर् यद् एकस्य सम्भूता द्वेषसंयुताः ।

> राज्ञा ते विनिवार्याः स्युः शास्याश् चैवानुबन्धिनः ॥

> मुख्यैः सह समूहानां विसंवादो यदा भवेत् ।

> तदा विचारयेद् राजा स्वमार्गे स्थापयेच् च तान् ॥

कात्यायनः ।

> एकपात्रे ऽथ पङ्क्त्यां वा सम्भोक्ता येन यो भवेत् ।

> अकुर्वंस् तत् तथा दण्ड्यः तस्य दोषम् अदर्शयन् ॥

**गणद्रव्यहरणे दण्डः**

अथ गणद्रव्यहरणे दण्डः । बृहस्पतिः ।

> सम्भूयैकमतं कृत्वा राजभाव्यं हरन्ति ये ।

> ते तदष्टगुणं दाप्या वणिजश् च पलायिनः ॥

> समूहकार्यसिद्ध्यर्थं राजादीनां च दर्शने ।

> ततो लभेत यत् किञ्चित् सर्वेषाम् एव तत्समम् ॥

> षण्मासं मासिकं वापि विभक्तव्यं यथांशतः ।

> देयं वा निःस्ववृद्धार्तस्त्रीबालातुररोगिषु ॥

> सान्तानिकादिषु तथा दर्म एष सनातनः ।

> यत् तैः प्राप्तं रक्षितं वा गणार्थे वा ऋणं कृतम् ।

> राजप्रसादलब्धं च सर्वेषाम् एव तत्समम् ॥

कात्यायनः ।

> समूहकार्यप्रहितो यल् लभेत तद् अर्पयेत् ।

> एकादशगुणं दाप्यो यद्य् असौ नार्पयेत् स्वयम् ॥

> समूहकार्य आयातान् कृतकार्यान् विसर्जयेत् ।

> सदानमानसत्कारैः पूजयित्वा महीपतिः ॥

> ततो लभेत यत् किञ्चित् सर्वेषाम् एव तत्समम् ॥

महीपतिग्रहणम् अमात्यानाम् अप्य् उपलक्षणम् । समूहाकारणनगरादिकं प्रविश्य तदाकारविच्छेदे सति प्रातिस्विकलब्धम् अपि साधारणम् अविभक्तार्जितधनवद् इति <u>केचित्</u> । तद् <u>अयुक्तम्</u> । समूहाविनाशे ऽपि दृष्टकारणाभावे च लब्धं प्रातिस्विकम् एव ।

**[समयानपक्रिया समाप्ता]**

**विक्रीयासम्प्रदानम् **

अथ विक्रीयासम्प्रदानाख्यं विवादपदम् उच्यते । तत्र नारदः ।

> विक्रीय पण्यं मूल्येन क्रेतुर् यन् न प्रदीयते ।

> विक्रीयासम्प्रदानं तत् विवादपदम् उच्यते ॥

> लोके ऽस्मिन् द्विविधं द्रव्यं स्थावरं जङ्गमं तथा ।

> क्रयविक्रयधर्मेषु सर्वं तत् पण्यम् उच्यते ॥

> षड्विधस् तस्य तु बुधैः दानादानविधिः स्मृतः ।

> गणिमं तुलिमं मेयं क्रियया रूपतः स्रिया ॥

षड्विधम् एव गणिमम्, सङ्ख्येयं क्रमुकफलादि । तुलिमं तुलया धार्यम्, हिरण्यचन्दनकुङ्कुमादि । मेयं प्रस्थादिभिः व्रीह्यादि । क्रियया कर्षणादिना बलीवर्दादि । रूपतः खड्गादिः । श्रिया मण्यादिः, तस्य पण्यस्य दानादानग्रहणविधिर् एवं षड्विधः \

> विक्रीय पण्यं मूल्येन यः क्रेतुर् न प्रयच्छति ।

> स्थावरस्य क्षयं दाप्यो जङ्गमस्य क्रियाफलम् ॥

मूल्यं गृहीत्वा क्रेतुर् यः पण्यं न ददाति तावत् कालं क्रीतवस्त्रादेः भुज्यमानस्य यः क्षयः तावद् दाप्यः । क्षयस्य दातुम् अशक्यत्वात् तदनुगुणं द्रव्यं दाप्यः । जङ्गमस्य द्विपदां चतुष्पदां च तत्कर्मनिमित्तं मूल्यं दाप्यः । तच् च मूल्यम्,

> अर्घाच् चेद् अवहीयेत सोदयं पण्यम् आवहेत् ।

> स्थानिनाम् एष नियमो दिग्लाभो दिग्विचारिणाम् ॥

विक्रीतपण्याप्रदाने द्रव्यं तत्कालार्घाद् अपहीयेत् । क्रयकालेनार्घेण दानकाले भाव्यवृद्धियुक्तं पण्यं दाप्यः । दिग्विचारिणा कालातिक्रमे ऽर्घहानौ तद्धीनं द्रव्यं दिग्लाभेन सह दाप्यः ।

> उपहन्येत वा पण्यं दह्येतापह्रियेत वा ।

> स क्रेतुर् एव सो ऽनर्थो विक्रीयासम्प्रयच्छतः ॥

अन्यच् च ।

> निर्दोषं दर्शयित्वा तु यः स दोषं प्रयच्छति ।

> मूल्यं तु द्विगुणं दाप्यो विनयं तावद् एव च ॥

मूल्यग्रहणकाले निर्दोषं दर्शयित्वा सदोषं पण्यं प्रयच्छन् विक्रेता क्रेतुस् तन्मूल्यद्विगुणं दाप्यः । तावन् मूल्यं दण्ड्यश् च । तथा,

> अन्यहस्तेषु विक्रीय यो ऽन्यहस्ते प्रयच्छति ।

> सो ऽपि तद्द्विगुणं दाप्यो विनयं तावद् एव च ॥

> दीयमानं न गृह्णाति पण्यं क्रीतं हि यः क्रयी ।

> विक्रीणानस् तदन्यत्र विक्रेता नापराध्नुयात् ॥

> दत्तमूल्यस्य पण्यस्य विधिर् एषः प्रकीर्तितः ।

> अदत्तमूल्ये विक्रीते न विक्रेतुर् अतिक्रमः ॥

पूर्वोक्तम् उपपादयति ।

> लाभार्थे वणिजां सर्वपण्येषु क्रयविक्रयः ।

> स च लाभो ऽर्घम् आसाद्य महान् भवति वा न वा ॥

लाभपरिमाणं याज्ञवल्क्य आह ।

> स्वदेशपण्ये तु वणिक् शतं गृह्णीत पञ्चकम् ।

> परदेशस्य दशकं यः सद्यः क्रयविक्रयी ॥

तेनान्येन क्रयसम्भाषणे कृते ऽप्य् अदत्ते मूल्ये लाभे सत्य् अनेन विक्रयः कर्तव्यः । 

नारदः ।

> तस्माद् देशे च काले च वणिग् अर्थं प्रकल्पयेत् ।

> न जिह्मेन प्रवर्तेत श्रेयान् एव वणिक्पथः ॥

यस्माच् छ्रेयान् वणिक्पथस् तस्मात् जिह्मेन न प्रवर्तेतेय् अर्थः । याज्ञवल्क्यः ।

> विक्रीतम् अपि विक्रेयं पूर्वक्रेतर्य् अगृह्णति ।

> हानिश् चेत् क्रेतृदोषेण क्रेतुर् एव हि सा भवेत् ॥

> दैवराजोपघातेन पण्ये दोषम् उपागते ।

> हानिर् विक्रेतुर् एवासौ याचितस्याप्रयच्छतः ॥ \
कात्यायनः ।

> क्रीत्वा प्राप्तं न गृह्णीयात् यो न दद्याद् अदूषितम् ।

> स मूल्याद् दशमं भागं दत्वा स्वं द्रव्यम् आप्नुयात् ॥

> अप्राप्ते ऽर्थे क्रियाकाले कृते नैव प्रदापयेत् ।

> एवं धर्मो दशाहात् तु परतो ऽनुशयो न तु ॥

बृहस्पतिः ।

> ज्ञात्वा सदोषं यत् पण्यं विक्रीणीते ऽविचक्षणः ।

> तद् एव द्विगुणं दाप्यं तत्समं विनयं तथा ॥

व्यासः ।

> सत्यङ्कारं तयोर् दत्वा यथाकालेन दर्शयेत् ।

> पण्यं भवेन् निसृष्टं तत् दीयमानम् अगृह्णतः ॥

क्षेत्रविषये विशेषम् आह बृहन्मनुः ।

> अदत्ते क्षेत्रमूल्यांशे यदि क्रीतं विनश्यति ।

> राज्ञा वा ह्रियते मूलशेशे दद्यान् न तु क्रयी ॥

वृद्धयाज्ञवल्क्यः ।

> अदत्ते क्रयमूल्यांशे शेषदानं विधीयते ।

> क्रयस्य विनिवृत्तिर् वा यावद् दत्तं क्रयो ऽपि वा ॥

> संवादकाले दानं स्याद् ऊर्ध्वं क्रयनिवर्तनम् ।

> विक्रेतुर् द्रविणाभावे यावद् दत्तं क्रयो भवेत् ॥

> क्रयद्रव्यावशेषं चेत् वृद्धं क्रेत्रा न दीयते ।

> तत्कालोचितमूल्येन विक्रीतं पुनर् आप्नुयात् ॥

**इति विक्रीयासम्प्रदानं नामाष्टमं विवादपदम्**

**क्रीत्वानुशयः**

अथ क्रीत्वानुशयः । तत्र नारदः ।

> क्रीत्वा मूल्येन यत् पण्यं क्रेता न बहुमन्यते ।

> क्रीत्वानुशय इत्य् एतत् विवादपदम् उच्यते ॥

तत्राविक्रेयाण्य् आह मनुः ।

> नान्यद् अन्येन संसृष्टं रूपं विक्रयम् अर्हति ।

> न सावद्यं न वा न्यूनं न दूरेण तिरोहितम् ॥

तथान्यत्र ।

> साधारणं तु यत् क्षेत्रं नैको दद्यान् नराधमः ।

> नादद्यान् न च गृह्णीयात् विक्रीनीयान् न चैव हि ॥

प्रसङ्गात् विक्रेयाण्य् अशेषाण्य् अप्य् आह मनुः ।

> आदौ निधिः सदा प्रोक्ता निक्षेपस् तदनन्तरम् ।

> जलपाषाणकौ पश्चाद् अक्षिण्यागामिनौ तथा ॥

> सिद्धाः साध्याश् च विक्रेयाः चाष्टबोगाः प्रकीर्तिताः ।

भुज्यत इति भोगाः, भोगार्हा इत्य् अर्थः । ते चाष्टाव् उदाहृता द्रष्टव्या इत्य् अर्थः । तेषां स्वरूपं च बृहस्पतिर् आह ।

> निधिः सुरालयः प्रोक्तो निक्षेपो द्रव्यभाजनम् ।

> जलं वापीतडाकादिः पाषाणाः खनिजादयः ॥

> अक्षिण्यः पर्वताश् चैव सरितश् च सरांसि च ।

> आगामिनो भाविनः स्युः गृहारामवनादयः ॥

> सिद्धाः कॢप्ताः स्वभोगाय पितृपैतामहादिभिः ।

> स्वार्जिताश् च तथा साध्याः साधनार्हाः प्रयत्नतः ॥

> एवं भोगाः सुविज्ञेयाः सामान्येन मनीषिभिः ।

> प्रयोक्तव्याश् च सर्वत्र दानाधमनविक्रये ॥ इति ।

क्रीतनिवृत्तिर् नारद आह ।

> क्रीत्वा मूल्येन यः पण्यं दुष्क्रीतं मन्यते क्रयी ।

> विक्रेतुः प्रतिदेयं तत् तस्मिन्न् एवाह्न्य् अविक्षतम् ॥

> द्वितीये ऽह्नि ददत् क्रेता मूल्यात् त्रिंशांशम् आहरेत् ।

> द्विगुणं तत् तृतीये ऽह्नि परतः क्रेतुर् एव तत् ॥

एतत् तद् द्रव्यानुशयकालोत्तरं द्रष्टव्यम् । बृहस्पतिः ।

> मत्तोन्मत्तेन विक्रीतं हीनमूल्यं भयेन वा ।

> अस्वतन्त्रेण मूढेन त्याज्यं तस्य पुनर् भवेत् ॥

निवृत्तिकालं व्यास आह ।

> चर्मकाष्ठेष्टकासूत्रधान्यासवरसस्य च ।

> वस्त्ररूप्यहिरण्यानां सद्य एव परीक्षणम् ॥

सद्यः तद्दिवस एवेत्य् अर्थः ।

> हेमरूप्याम्बररसा परीक्ष्या दिवसेन तु ।

> मुक्तावज्रप्रवालानां सप्ताहं स्यात् परीक्षणम् ॥

> द्विपदाम् अर्धमासं तु पुंसां तत् द्विगुणं स्त्रियाः ।

> दशाहं सर्वबीजानाम् एकाहं लोहवाससाम् ॥

याज्ञवल्क्यः ।

> दशैकपञ्चसप्ताहं मासत्र्यहार्धमासिकम् ।

> बीजायोवाह्यरत्नस्त्रीदोह्यपुंसां परीक्षणम् ॥

बृहस्पतिः ।

> अश्वरूप्यहिरण्यानां धान्यलोहवाससाम् ।

> चर्मकाष्ठविकाराणाम् एकाहं स्यात् परीक्षणम् ॥

कात्यायनः ।

> क्रीत्वा नानुशयं कुर्यात् वणिक् पण्यविचक्षणः ।

> क्षयं वृद्धिं च जानानः पण्यानां यस्य यादृशम् ॥

> प्रीक्षेत स्वयं पण्यम् अन्येषां च प्रदर्शयेत् ।

> परीक्षितं बहुमतं गृहीत्वा न पुनस् त्यजेत् ॥

याज्ञवल्क्यः ।

> क्षयं वृद्धिं च वणिजा पण्यानां च विजानता ।

> क्रीत्वा नानुशयः कार्यः कुर्वन् षड्भागदण्डभाक् ॥

नारदः ।

> परिभुक्तं तु यद् वासः परिक्लिष्टं मलीमसम् ।

> सदोषं अपि विक्रीतं विक्रेतुर् न भवेत् पुनः ॥

अतः परीक्ष्य प्रवृत्तेषु ज्ञातदोषेषु न परावृत्तिः । प्रसङ्गात् वस्त्राणाम् उपभोगवशात् मूल्यस्याल्पत्वं महत्त्वं चाह नारदः ।

> मूल्याष्टभागो हीयेत सकृद् धौतस्य वाससः ।

> द्विर् द्विपादस् त्रिस् त्रिपादश् चतुर्धौते ऽर्धम् एव च ॥

> अर्धक्षयात् तु परतः पादांशापचयः क्रमात् ।

> यावत् क्षीणदशं जीर्णं षष्ठस्यानियमः क्षये ॥

द्विस् त्रिर् इत्य् अत्र पादशब्दो ऽर्धपादाभिप्रायः । ततः सकृद् धौतस्य नाशे ऽर्धपादहानिः । द्विर् धौतस्य पादहानिः । त्रिर् धौतस्यार्धपादहानिः । चतुर् धौतस्य मूल्यं पञ्चमे साष्टभागम् अर्धं हीयेत । षष्ठे त्व् इच्छातो नियमो न शास्त्रतः । एवं पटावयवनाशात् पटनाशक्रमेण मूल्यांशहानिः । द्वीपान्तरगतचन्दनकुङ्कुमादिवाणिज्यविषये कात्यायनः ।

> द्रव्यं स्वं पञ्चधा कृत्वा त्रिभागो मूल्यम् उच्यते ।

> लाभश् चतुर्थो भागः स्यात् पञ्चमो ऽसत्य उच्यते ॥

अस्मिन्न् एव विषये बृहस्पतिः ।

> तदर्हद्रव्यपञ्चांशत्र्यंशं न क्रमशो विना ।

> त्रिभिः सिद्धिः क्रयो दाप्यः चतुर्थो ऽंशो न पञ्चमः ॥

वचनद्वयम् इदं द्वीपादागतकुङ्कुमादिवाणिज्यविषयम् । अत एव चतुर्थो भागो लाभः पञ्चमो भागो ऽसत्य उच्यते । अत्र व्यासः ।

> तत्राप्य् असदृशैर् अन्यैः हीनमूल्यैर् विमिश्रितैः ।

> कुर्वन्त्य् औपाधिकं चान्ये पण्यानां परिवर्तनम् ॥

बृहस्पतिः ।

> संविभागे विनिमये क्षेत्रयोर् उभयोर् अपि ।

> अनुस्मृतिकृता ताभ्यां कार्यसिद्धिर् भविष्यति ॥

> मणीभाश्वाश्वतरीणाम् आगमैर् मूल्यकल्पना ।

> नृपाज्ञयापणस्थानां गोभूम्योर् उभयेच्छया ॥

कात्यायनः ।

> न सामन्तैर् न सङ्ग्रामैस् तस्य मूल्यं नियम्यते ।

> इदम् अस्येति यत् क्रेता विक्रेत्रा सह संवदेत् ॥

एतद् एव विक्रेयस्य क्षेत्रमूल्यम् इति । अत्र विशेषम् आह बृहस्पतिः ।

> यः कश्चिद् वञ्चकस् तेषां विज्ञातः क्रयविक्रये ।

> शपथैः स विशोध्यः स्यात् सर्ववादेष्व् अयं विधिः ॥

क्रयविक्रयपरिवृत्तिस्वरूपं परिवर्तनास्वरूपं च स एवाह ।

> आत्मीयस्य विजीतीयं [विजातीयं?] द्रव्यम् आदाय चान्यतः ।

> क्रयोत्थस्य परित्यागः साम्ये तु परिवर्तना ॥

व्यासः ।

> आत्मीयस्य विजातीयं द्रव्यम् आदाय चान्यतः ।

> क्रयो मूल्यस्य सन्त्यागः स्वत्वहेतुः परस्परम् ॥

> परिवृत्तिः सजातीयद्रव्ये विनिमयः स्मृतः ।

> वैषम्ये विक्रयः प्रोक्तो मिश्रे विनिमयः स्मृतः ॥

स्वत्वहेतुफलजनका एते क्रयविक्रयपरिवर्तनविनिमया इति । तत्र लोके जिहासितं सुवर्णादिमूल्यम् इत्य् उच्यते । उपादित्सितं क्षेत्रगृहादिपण्यम् इत्य् उच्यते । तत्र मूल्यत्यागपूर्वकपण्यस्वीकारः क्रयः । पण्यत्यागपूर्वको मूल्ये स्वत्वजनको मूल्यस्वीकारो विक्रयः । सजातीयत्यागपूर्वकः सजातीयस्य स्वीकारः परिवर्तना । वैषम्ये सति परिवर्तनैवावक्रयशब्देनोच्यते । विजातीयसजातीयमिश्रपरिवर्तनायां विजातीयाधिक्ये ऽवक्रयो भवति, सजातीयाधिक्ये परिवर्तना भवति । सजातीयविजातीययोः साम्ये विनिमयो भवति । पण्यमूल्ययोर् मिथः स्वीकारे विनिमयः कोट्यन्तरम् इत्य् <u>अपरे</u> । अथ क्रयादिसिद्धिम् आह कात्यायनः ।

> अर्धाधिके क्रयः सिद्ध्येत् दद्याद् धीनं क्रयी धनम् ।

> आ दशाहान् निवर्त्यः स्यात् क्रयो विक्रय एव च ॥

अर्धदाने न्यूनदाने च क्रयविक्रयौ निवर्तेते इति ।

> सन्धिश् च परिवृत्तिश् च विभागश् च समो यति ।

> आ दशाहान् निवर्याः स्युः वैषम्ये नववत्सरात् ॥

साम्यपक्षे सामान्यप्राप्तदशाहान् निवृत्तिः । नोर्ध्वम् । वैषम्ये सति नववत्सरान् निवृत्तिर् भवति । वृद्धकात्यायनः ।

> सन्धिश् च परिवृत्तिश् च विषमा वा त्रिभागशः ।

> आज्ञया विरयश् चापि निवर्त्याः परिकीर्तिताः ॥

> उक्तालाभक्रयश् चापि दशाब्दं विनिवर्तते ।

> जङ्गमेषु द्वादशाब्दम् उक्तालाभः परं स्मृतम् ॥

> अधाधिकेन द्रव्येण मिश्रिता परिवर्तना ।

> क्रय एव भवेद् ऊना विपरीता समाव् उभौ ॥

> तत्र कोट्यन्तरं विद्यात् मृगरूपमनुष्यवत् ।

त्रिप्रकारपरिवर्तनायां न ज्ञात्यादिप्रवेशः, शुद्धक्रयविषयत्वात् ज्ञात्यादिप्रवेशस्य अपेक्षितव्यक्तिसम्पादनायोगाच् च । बृहस्पतिः ।

> विक्रयेषु तु सर्वेषु कूपवृक्षादि लेखयेत् ।

> जलमार्गादि यत् किञ्चिद् अन्यच् चैव बृहस्पतिः ॥

> क्षीराद् अपेतं परिपक्वसस्यं वृक्षं फलं वाप्य् उपभोगयोग्यम् ।

> कूपं तडाकं च गृहं समुन्नतं क्रीते ऽपि विक्रेतुर् इदं वदन्ति ॥

एष्व् अलिखितेषु क्रेतुर् न भवन्तीत्य् अर्थः । कात्यायनः ।

> अर्धाधिके क्रयः सिद्ध्येद् उक्तालाभे दशाब्दिकः ।

> अवक्रयस् त्रिभोगेन सद्य एव ऋणक्रिया ॥

अत्र अवक्रयशब्देन परिवर्तनोच्यते । 

> सिद्ध्यते वाचिको ऽप्य् आधिः स्थावरेषु दशाब्दिकः ।

> जङ्गमेषु द्वादशाब्दाद् उक्तालाभो ऽपि सिद्ध्यति ॥

**अथाज्ञाक्रयः**

तत्र याज्ञवल्क्यः (कात्यायनः) ।

> पलायिते तु करदे करप्रतिभुवा सह ।

> करार्थं करदक्षेत्रं विक्रीणीयुः सभासदः ॥

प्रजापतिः ।

> मूल्यस्य पादम् अर्धं वा मूल्यम् आज्ञाक्रये स्मृतम् ।

> मूल्यं तद् दत्तम् अखिलं दत्वा स्वं क्षेत्रम् आप्नुयात् ॥

> आ त्रिभोगात् ततः क्रेतुः परतो दृढताम् इयात् ।

नारदः ।

> विक्रीते त्व् आज्ञया क्षेत्रे क्षेत्रिणो ऽनुशयो यदि ।

> दत्वा समस्तं तन् मूल्यं आ त्रिभोगात् समाप्नुयात् ॥

नवसंवत्सराद् ऊर्ध्वं न लभेतेत्य् अर्थः । भारद्वाजः ।

> आज्ञाधिस् तत्क्रयश् चैव करो दण्डे विधीयते ।

> उभाव् अन्यत्र न स्याताम् इति धर्मविदो विदुः ॥

उक्तालाभक्रयम् आह कत्यायनः ।

> प्रतिदाने व्यवस्थाप्य कालं पूर्वं सवृद्धिकम् ।

> अस्येदं क्रय्यम् इत्य् उक्त्वा यत् तु निर्दिश्यते पुरा ॥

> धनिकस्य तदा तत् स्वम् उक्तालाभे भविष्यति ।

भरद्वाजः ।

> किञ्चिच् च द्रव्यम् आदाय काले दास्यामि ते क्वचित् ।

> नो चेन् मूल्यम् इदं तस्य केदारस्येति यः क्रयः ॥

> स उक्तालाभ इत्य् उक्तः उक्तकाले त्व् अनर्पणात् । 

> उक्तालाभात् सङ्गृहीता च भूमिः उक्तालाभात् द्वादशाब्दोपभुक्ता ।

> स्वत्वं गच्छेद् आगतेन क्रमेण तुल्यं सद्भिस् तद् भवेत् सम्मतेन ॥

> त्रिभोगेनाज्ञया क्रीत उक्तालाभो दशाब्दिकः ।

> अवक्रयस् त्रिभागेन सद्यः सिद्ध्यत्य् ऋणक्रयः ॥

अत्र क्षेत्रविषये अनुचितमूल्यम् आह कात्यायनः ।

> समवेतैस् तु सामन्तैः अभिज्ञैः पापभीरुभिः ।

> क्षेत्रारामगृहादीनां द्विपदां च चतुष्पदाम् ॥

> कल्पितं मूल्यम् इत्य् आहुः भागं कृत्वा तद् अष्टधा ।

> एकभागातिरिक्तं वा न्यूनं वानुचितं स्मृतम् ॥

> समाशते व्यतीते ऽपि सर्वं तद् विनिवर्तते ।

व्यासः ।

> क्रयविक्रयणे क्रय्यं यन् मूल्यं धर्मतो ऽर्हति ।

> तत् तुर्ये पञ्चमे षष्ठे सप्तमे ऽंशे ऽष्टमे ऽपि वा ॥

> हीने यदि विनिवृत्ते क्रयविक्रयणे सति ।

> हीनमूल्यं तु तत् सर्वं कृतम् अप्य् अकृतं भवेत् ।\

धर्मद्रोणे पठितं वचनम् ।

> अष्टमांशधिकन्यूनान् मूल्यात् सामन्तकल्पितात् ।

> तस्यैवानुचितत्वेन क्रयस्यानुशयो द्वयोः ॥

> उक्ताद् अल्पतरे हीने क्रयो नैव प्रदुष्यति ।

> केनाप्य् अंशेन हीयेत मूल्यतः क्रयविक्रये ॥

> कृतम् अप्य् अकृतं प्राहुर् अन्ये धर्मविदो जनाः ।

बृहस्पतिः ।

> मूल्यात् पादाधिकं न्यूनं मूल्यस्यानुचितं स्मृतम् ।

> क्रयसिद्धिस् तु नैव स्यात् वत्सराणां शतैर् अपि ॥

> क्रयो यद्य् अप्रकाशः स्यात् हीने मूल्ये ऽधिके ऽपि वा ।

> तस्यैवानुचितत्वं स्यात् दण्ड्यौ तत्कर्मकारिणौ ॥

तथा स्मृत्यन्तरे ।

> अष्टमांशाधिकान् न्यूनान् मूल्यात् सामन्तकल्पितात् 

> क्रयसिद्धिस् तु नैव स्यात् वत्सराणां शतैर् अपि ॥

> चतुःसामन्तसान्निध्ये प्राची दिग्बलवत्तरा ।

> उदीची च प्रतीची च सर्वाभावे तु दक्षिणा ॥

> समानसलिलाः पश्चात् संसक्ताश् च ततः परम् ।

> ततो ऽपि बान्धवाः पश्चात् तत्संसक्तास् ततः परम् ॥

> न चेत् तद् व्यवधीयेत नदीस्रोतः पथादिभिः ।

> सामन्तैस् तु सदा ग्राह्यं व्यवधौ सोदकादिभिः ॥

> मार्गाद्यव्यवधानं चेत् सामन्तैस् तदनन्तरैः ।

> पूर्वक्रमेण गृह्येत पूर्वोक्तानाम् असम्भवे ॥

भारद्वाजः ।

> ज्ञातिसामन्तधनिकाः क्रमाद् भूमिपरिग्रहाः ।

> ततः सकुल्याः सर्वेषाम् अभावे त्व् अन्यजातयः ॥

अन्यजातयः बान्धवाः । बृहस्पतिः ।

> सोदराश् च सपिण्डाश् च सोदकाश् च सगोत्रिणः ।

> सामन्ता धनिका ग्राम्याः सप्तैते भूक्रये मताः ॥

व्यासः ।

> भूमेर् दशाहो ऽनुशयः क्रेतुर् विक्रेतुर् एव च ।

> द्वादशाहः सपिण्डानाम् अविचाल्यम् अतः परम् ॥

> तात्कालिकास् तु सामन्ताः तात्काला धनिकाः स्मृताः ।

> तात्कालिकाः सपिण्डाश् च वेदनीयाः क्रये मताः ॥

पञ्चाध्याय्याम् ।

> ज्ञातिसामन्तधनिकाः ज्ञाते तात्कालिकाः स्मृताः ।

> दशाहाद्यास् तु ते सर्वे क्रेतुर् विक्रेतुर् एव च ॥

> ज्ञात्यादिगामी तत् क्षेत्रं विक्रेतुर् मूल्यकार्पणात् ।

अन्यत्र ।

> क्रये योग्या निगदिता विक्रये पुरतः स्थिताः ।

> नार्हन्ति ते प्रतिक्रोष्टुं सङ्क्रान्तास् तद् अहो ऽन्तरे ॥

ज्ञातिसामन्तधनिका अवगत्यन्तरम् एवापेक्षाम् उपेक्षां वा कुर्युः । नाहरन्तरे । क्रेतुर् विक्रेतुश् च दशाहो ऽनुशयः कालः इति ।

> ज्ञात्यादिप्रत्ययेनैव स्थावरक्रय इष्यते ।

> अन्यथा चेत् क्रयो न स्यात् दण्डश् चापि तयोर् भवेत् ॥

ज्ञात्यादीनां सन्निधाने इदं वचनम् ।

> ज्ञातिसामन्तधनिकाः क्रये ग्रामाद् बहिर्गताः ।

> नार्हन्ति ते प्रतिक्रोष्टुं क्रान्तं पक्षत्रये क्रयात् ॥

असन्निधान इदं वचनात् । कात्यायनः ।

> स्वग्रामे दशरात्रं स्याद् अन्यग्रामे त्रिपक्षकम् ।

> राष्ट्रान्तरे तु षण्मासं भाषाभेदे तु वत्सरम् ॥

प्रजापतिः ।

> ज्ञारिसामन्तधनिकान् अनुज्ञाप्य समीपगान् ।

> क्रयविक्रयणे कुर्यात् श्रावयित्वा च साक्षिणः ॥

कात्यायनः ।

> ज्ञात्यादीन् अननुज्ञाप्य समीपस्थान् अनिन्दितान् (?) ।

> क्रयविक्रयधर्मो ऽपि भूमेर् नास्तीति निश्चयः ॥

प्रजापतिः ।

> ज्ञात्यादीन् अननुज्ञाप्य समीपस्थान् अनिन्दितान् ।

> क्रयविक्रमकर्तारौ तत्समं दण्डम् अर्हतः ॥

समीपस्थान् इत्य् एकग्रामवासिनां ग्रहणम् । बृहस्पतिः ।

> प्रष्टव्याः सन्निधिस्थाश् चेत् क्रेत्रा ज्ञात्यादयस् तथा ।

> अन्यथा चेत् कृतं कर्म ज्ञात्वेच्छां दर्शयेत् ततः ॥

> त्रिपक्षाद् अथ वा मासत्रितयात् तु तद् आप्नुयात् ।

भरद्वाजः ।

> अन्यग्रामोतमर्णेभ्यो नेष्यते भूमिविक्रयः ।

> स्वग्रामिणां धनाभावे ऋणे तूभयम् इष्यते ॥

अत्र मनुः ।

> क्रीत्वा विक्रीय वा किञ्चिद् यस्येहानुशयो भवेत् ।

> सो ऽन्तर्दशाहात् तद् द्रव्यं दद्याच् चैवाददीत च ॥

तद् द्रव्यं इति स्वम् एव गृह्यते । दैवराजकृते नाशे तत्सजातीयम् अपि देयम् इति गम्यते । अस्मिन् श्लोके पाठान्तरं वर्णयता भाष्यकारेणायम् अर्थ उक्तः । दीयमानं मूल्यं ग्रहणे योग्यं यदा न गृह्णाति यदि, तदा मध्यस्थस्थापितं कर्तव्यम् । तथा च व्यासः,

> परार्थं दित्सितं द्रव्यं तथैवाधिक्रयादिषु ।

> मध्यस्थस्थापितं कार्यम् अन्यथा न प्रसिद्ध्यति ॥

आध्यादिष्व् अपि पूर्वोक्तं दशाहम् इति दर्शयति । मनुः ।

> यस्मिन् यस्मिन् कृते कार्ये यस्येहानुशयो भवेत् ।

> तम् अनेन विधानेन धर्म्ये पथि नियोजयेत् ॥

तथा च स्मृत्यन्तरे ।

> दशाहे समतिक्रान्त आधिः सिद्ध्येत् स्थिरीकृतः ।

> क्रीतं क्षेत्रादिकं चैव स्वीकारस्य प्रकाशनात् ॥

अत्र विशेषम् आह कात्यायनः ।

> ज्ञात्यादिप्रत्ययेनैव स्थावरक्रय इष्यते ।

> परिवृत्तौ कृषौ दाने तथासौ नेष्यते बुधैः ॥

> भूमेर् दशाहो ऽनुशयः क्रेतुर् विक्रेतुर् एव च ।

> द्वादशाहं सपिण्डानाम् अविचाल्यम् अतः परम् ॥

भरद्वाजः ।

> पूर्वाह्णे ऽभ्युदिते सूर्ये ग्राममध्ये चतुष्पथे ।

> ब्राह्मणान् श्रावयेद् विद्वान् ज्ञातिसामन्तसन्निधौ ॥

> मूल्यं यथावद् आदाय क्रये सर्वं तु दर्शयेत् ।

अत्र शुद्धक्रये क्रेतुर् विक्रेतुश् च दशाहो ऽनुशयकालः । उक्तालाभक्रये आज्ञाक्रये च क्रेतुः दशाहो ऽनुशयः कालः । स्वामिनिस् तूक्तालाभे क्रये स्थावरे दशवत्सरम् अनुशयः कालः । जङ्गमे द्वादशवत्सरं अनुशयः कालः । आज्ञाक्रये स्वामिनो नवत्सरम् अनुशयकालः । आज्ञाक्रये उक्तालाभक्रये च ज्ञात्यादीनाम् अनवकाशः नानुप्रवेशः । मूल्यसन्त्यागात् दानस्य विक्रयनिषेधे परिहारार्थत्वात् स्वग्रे (त्वे) ज्ञात्यादिवचनाविरोधाय दानरूपे विक्रये ज्ञात्यादीनाम् अपि अव्याहतो ऽवकाशः । तत्रोक्तालाभे विक्रेतुः तात्कालिकव्यापाराभावे ऽपि पूर्वसङ्कल्पाद् एव स्वत्वनिवृत्तिः परस्वत्वापादनं च उत्तरकालं सिद्ध्यतीति क्रयत्वम् अविरुद्धम् । “अर्धाधिके क्रयः सिद्ध्येत्” इति वचनं न सर्वक्रयविषयम्, किं तु अनुचितमूल्यक्रयविषयं कात्यायनवचनात् ।

> मूल्यस्याल्पप्रदाने ऽपि क्रयसिद्धिः कृता भवेत् ।

> चक्रवृद्ध्या प्रदातव्यं शिष्टं तत्समयाद् ऋते ॥

> एतावता कालेन दास्यामीति समयाद् ऋते ।

> याच्यमानम् अदत्तं चेच् चक्रवृद्ध्या प्रवर्धते ॥

समयाकरणे तस्मिन् काले पूर्वदत्तशेषं देयम् । तस्मिन्न् अपि काले,

> याच्यमानम् अदत्तं चेच् चक्रवृद्ध्या प्रवर्धते ।

तत्रापि वृद्धिनियमम् आह कात्यायनः ।

> निक्षेपं वृद्धिशेषं च क्रयं विक्रयम् एव च ।

> याच्यमानम् अदत्तं चेत् वर्धते पञ्चकं शतम् ॥

स्मृत्यन्तरे ।

> क्रयद्रव्यं परद्रव्यं प्रसह्यापहृतम् च यत् ।

> चक्रवृद्ध्या विवर्धेत यावत् पञ्चगुणं भवेत् ॥

शिष्टमूल्यस्य विंशतिभागो मासि मासि यावत् पञ्चगुणं वर्धत इत्य् अर्थः । तेन स्वल्पद्रव्यप्रदाने ऽपि क्रयसिद्धिर् अस्त्य् एव । तथा च स्मृत्यन्तरम् ।

> माषमात्रम् अपि द्रव्यं क्रेतुर् विक्रेतरि स्थितम् ।

> व्याप्नोति सकलां भूमिं कायम् अल्पविषं यथा ॥

अर्धदत्तस्यादत्तस्य च अवक्रयत्ववचनात् कथं स्वल्पदाने क्रयसिद्धिः, <u>उच्यते</u> । अपक्रयो ऽपि यदि सङ्कल्पितकाले मूल्यं दीयते । अन्यथा न सिद्ध्यति,

> अर्धदत्तम् अदत्तं तु क्रयम् आहुर् अपक्रयम् ।

> अपक्रयो निवर्तेर यदि काले न दीयते ॥

इति वचनात् । 

> क्षेत्रादिकं यथा भुक्तम् उत्पन्नम् अधिकं ततः ।

> मूल्योदयप्रविष्टं चेत् तदाधिं प्राप्नुयात् ऋणी ॥

> परिभाष्य यदा क्षेत्रं प्रदद्याद् धनिके ऋणी ।

<u>ननु</u> अर्धदत्तस्यावक्रत्वं च कृतम्,

> राजप्रसादाद् अलब्धं च सर्वेषाम् एव तत्समम् ।

याज्ञवल्क्यः ।

> समूहकार्यप्रहितो यल् लभेत तद् अर्पयेत् ।

> एकादशगुणं दाप्यो यद्य् असौ नार्पयेत् स्वयम् ॥

> समूहकार्य आसक्तान् कृतकार्यान् विसर्जयेत् ।

> सदानमानसत्कारैः पूजयित्वा महीपतिः ॥

> ततो लभेत यत् किञ्चित् सर्वेषाम् एव तत्समम् ।

महीपतिग्रहणम् अमात्यानाम् अप्य् उपलक्षणम् । समूहकार्ये नगरादिकं प्रविश्य तदा कार्यविच्छेदे सति प्रातिस्विकलब्धम् अपि साधारणम् अविभक्तार्जितधनवद् इति <u>केचित्</u> । तद् <u>अयुक्तम्</u> । समूहाविनाशे ऽपि दृष्टकारणभावे ऽपि च लब्धं प्रातिस्विकम् एव । 

> त्वयैतच् छान्तलाभे ऽर्थे मोक्तव्यम् इति निश्चितम् ।

> प्रविष्टे सोदये द्रव्ये प्रदातव्यं त्वया मम ॥

**इति क्रीत्वानुशयः**

**सीमाविवादः**

अथ सीमाविवादनिर्णयः । याज्ञवल्क्यः ।

> सीमाविवादे क्षेत्रस्य सामन्ताः स्थविरादयः ।

> गोपाः सीमाकृषाणां च सर्वे तद् वनगोचराः ॥

> नयेयुर् एते सीमानं स्थलाङ्गारतुषद्रुमैः ।

> सेतुवल्मीकनिम्नास्थिचैत्याद्यैर् उपलक्षिताम् ॥

ग्रामनिर्माणसमये प्रकाशाप्रकाशानि सीमाचिह्नानि कुर्यात् । बृहस्पतिः ।

> कूपवापीतडागानि चैत्यारामसुरालयाः ।

> स्थलनिम्ननदीस्रोतः शरगुल्माश्मराशयः ॥

> प्रकाशचिह्नान्य् एतानि सीमायां कारयेत् सदा ।

> निहितानि तथान्यानि यानि भूमिर् न भक्षयेत् ॥

मनुः ।

> सीमावृक्षांश् च कुर्वीत न्यग्रोधाश्वत्थकिंशुकान् ।

> शाल्मलीसालतालांश् च क्षीरिणश् चैव पादपान् ॥

> अश्मनो ऽस्थीनि गोवालान् तुषभस्मकपालिकाः ।

> करीषम् इष्टकाङ्गारशर्करावालुकांस् तथा ॥

> यानि चैवम्प्रकाराणि कालाद् भूमिर् न भक्षयेत् ।

> तानि सन्धिषु सीमायाम् अप्रकाशानि कारयेत् ॥

बृहस्पतिः ।

> अनश्वराणि द्रव्याणि प्रकृत्या यानि तानि तु ।

> प्रक्षिप्य कुम्भेष्व् एतानि सीमान्तेषु निधापयेत् ॥

> ततः पोगण्डबालानां प्रयत्नेन प्रदर्शयेत् ।

> वार्धके तु शुशूनां ते दर्शयेयुस् तथैव च ॥

> एवं परम्पराज्ञाने सीमाभ्रान्तिर् न जायते ॥

मनुः ।

> यदि संशय एव स्यात् लिङ्गानाम् अपि दर्शने ।

> साक्षिप्रत्यय एव स्यात् विवादे सीम्नि निश्चयः ॥

कात्यायनः ।

> समन्तभावात् सामन्तः कुर्यात् क्षेत्रविनिर्णयम् ।

> ग्रामसीमादिषु तथा तद्वन् नगरदेशयोः ॥

> क्षेत्ररूपतटाकानां केदारारामयोर् अपि ।

> गृहप्रसादावसथनृपदेवगृहेषु च ॥

> स्वार्थसिद्ध्यै प्रदुष्टेषु सामन्तेष्व् अर्थगौरवम् ।

> तत्संसक्तैस् तु कर्तव्यम् उद्धारो नात्र संशयः ॥

> संसक्तसक्तदुष्टेषु तत्संसक्ताः प्रकीर्तिताः ।

> कर्तव्या न प्रदुष्टास् तु राज्ञा धर्मं विजानता ॥

> त्यक्त्वा दुष्टांस् तु सामन्तान् अन्यैर् मौलादिभिः सह ।

> सम्मन्त्र्य कारयेत् सीमाम् एवं धर्मविदो विदुः ॥

नारदः ।

> ध्वजिनी मत्सिनी चैव नैधानी भयवर्जिता ।

> राजशासननीता च सीमा पञ्चविधा स्मृता ॥

वृक्षादीनां प्रांशुत्वेन ध्वजतुल्यत्वात् ध्वजिनी । मत्सिनी सलिलवती, मत्याधारजललक्षणत्वान् मत्स्यशब्दस्य । नैधानी निधानतुषाङ्गारमती, तेषां निखातत्वेन निधानतुल्यत्वात् । भयवर्जिता अर्थिप्रत्यर्थिपरस्परसम्प्रतिपत्तिनिमित्ता । राजशासननीता ज्ञातृचिह्नाभावे राजेच्छा निर्मिता । मनुः ।

> सामन्तानाम् अभावे तु मौलानां सीमसाक्षिणाम् ।

> इमान् अप्य् अनुयुञ्जीत पुरुषान् वनगोचरान् ॥

> व्याधाञ् छाकुनिकान् गोपान् कैवर्तान् मूलखानकान् ।

> व्यालग्राहान् उञ्छवृत्तीन् अन्यांश् च वनगोचरान् ॥

अत्र बृहस्पतिः ।

> शपथैः शापिताः स्वैः स्वैर् ब्रूयुः सीमाविनिश्चयम् ।

> दर्शयेयुर् निधानानि तत् प्रमाणम् इति स्थितिः ॥

नारदः ।

> नैकः समुन्नयेत् सीमां नरः प्रत्ययवान् अपि ।

> गुरुत्वाद् अस्य कार्यस्य क्रियैषा बहुषु स्थिता ॥

याज्ञवल्क्यः ।

> रक्तस्रग्वसनाः सीमां नययुः क्षितिधारिणः ।

> रक्तमाल्याम्बरधरः मृदम् आदाय मूर्धनि ॥

> सत्यव्रतः सोपवासः सीमां सन्दर्शयेन् नरः ।

नारदः ।

> अथ चेद् अनृतं ब्रूयुः सामन्तास् तु विनिर्णये ।

> सर्वे पृथक् पृथग् दण्ड्या राज्ञा मध्यमसाहसम् ॥

त्रिपक्षाद् दैवराजकानर्थदर्शनेन साक्षिणाम् अनृतोक्तिर् ज्ञायते,

> सीमावादे तथा कोशे पादस्पर्शे तथैव च ।

> त्रिक्षपक्षसप्ताहात् देवराजकम् इष्यते ॥

इति वचनात् । कात्यायनः ।

> ग्रामो ग्रामस्य सामन्तः क्षेत्रं क्षेत्रस्य कीर्तितम् ।

> गृहं गृहस्य निर्दिष्टं समन्तात् परिरभ्य च ॥

> ये तत्र पूर्वसामन्ताः पश्चाद् देशान्तरं गताः ।

> तन्मूलत्वात् तु ते मौला ऋषिभिः सम्प्रकीर्तिताः ॥

चिह्नानां साक्षिणां चाभावे राज्ञा सीमा कार्येत्य् आह याज्ञवल्क्यः ।

> अभावे ज्ञातृचिह्नानां राजा सीम्नः प्रवर्तकः ।

अथ नदीप्रवर्तकम् । बृहस्पतिः ।

> अन्यग्रामात् समाहृत्य दत्तान्यस्य यदा मही ।

> महानद्याथ वा राज्ञा कथं तत्र विचारणा ॥

> नद्युत्सृष्टा राजदत्ता यस्य तस्यैव सा मही ।

> अन्यथा न भवेल् लाभो नराणां राजदैविकः ॥

> क्षयोदयौ जीवनं तु राजदैववशान् नृणाम् ।

> तस्मात् सर्वेषु कार्येषु तत्कृतं न विचालयेत् ॥

> एकत्र कूपपातं तु भूमेर् अन्यत्र संस्थितम् ।

> नदीतीरे प्रकुरुते तस्य तां न विचालयेत् ॥

> क्षेत्रं ससस्यम् उल्लङ्घ्य भूमिः छन्ना यदा भवेत् ।

> नदीस्रोतःप्रवाहेण भूमिस्वामी लभेत ताम् ॥

कात्यायनः ।

> वृष्टिपातं प्रणालं च न कुर्यात् परवेश्मसु ।

तथा,

> विण्मूत्रोदकवप्रं च वह्निश्वभ्रनिवेशनम् ।

> अरत्निद्वयम् उत्सृज्य परकुड्यान् निवेशयेत् ॥ इति ।

तथा,

> या राज्ञा क्रोधलोभेन छलान् न्यायेन वा हृता ।

> प्रदत्तान्यस्य तुष्टेन न सा सिद्धिम् अवाप्नुयात् ॥

> प्रमाणरहितां भूमिं भुञ्जतो यस्य या हृता ।

> गुणाधिकाय वा दत्ता तस्य तां न विचालयेत् ॥

बृहस्पतिः ।

> निवेशकालाद् आरभ्य गृहवार्यापणादिकम् ।

> येन वाप्य् अथ वा भुक्तं तस्य तां न विचालयेत् ॥

नारदः ।

> सेतुस् तु द्विविधो दृष्टः खातो बन्ध्यस् तथैव च ।

> तोयप्रवर्तने खातो बन्ध्यः स्याद् विनिवर्तने ॥

> परक्षेत्रस्य मध्ये तु सेतुर् न प्रतिषिध्यते ।

> महागुणो ऽल्पबाधश् चेत् वृद्धिर् इष्टा क्षये सति ॥

अल्पक्षयम् अनादृत्य वृद्धिर् एवेष्टा । याज्ञवल्क्यः ।

> न निषेध्यो ऽल्पबाधश् च सेतुः कल्याणकारकः ।

> परभूमिं हरन् कूपः स्वपक्षेत्रो बहूदकः ॥

> स्वामिने यो ऽनिवेद्यैव क्षेत्रे सेतुं प्रकल्पयेत् ।

> उत्पन्ने स्वामिनो भोगः तदभावे महीपतेः ॥

नारदः ।

> पूर्वप्रवृत्तम् उत्पन्नम् अपृष्ट्वा स्वामिनं तु यः ।

> सेतुं प्रवर्तयेत् कश्चित् न स तत्फलभाग् भवेत् ॥

कात्यायनः ।

> अस्वाम्यनुमतेनैव संस्कारं कुरुते तु यः ।

> गृहोद्यानतटाकानां संस्कर्ता लभते न तु ॥

खिलकर्षणे नारद आह ।

> अशक्तप्रेतनष्टेषु क्षेत्रिकेष्व् अनिवारितः ।

> क्षेत्रं चेद् विकृषेत् कश्चिद् अश्नुवीत स तत्फलम् ॥

> विकृष्यमाणे क्षेत्रे च क्षेत्रिकः पुनर् आव्रजेत् ।

> खिलोपचारं तत् सर्वं दत्वा क्षेत्रम् अवाप्नुयात् ॥

> तदष्टभागापचयात् यावत् कृप्तगताः समाः ।

> समाप्ते त्व् अष्टमे वर्षे भुक्तक्षेत्रं लभेत सः ॥

कात्यायनः ।

> अशक्तितो न दद्याद् चेत् खिलार्थं यः कृतं व्ययम् ।

> तदष्टभागहीनं तु कर्षकः फलम् आप्नुयात् ॥

> वर्षाण्य् अष्टौ स भोक्ता स्यात् परतः स्वामिने तु तत् ।

नारदः ।

> संवत्सरेणार्धखिलं खिलं स्याद् वत्सरैस् त्रिभिः ।

> पञ्चवर्षावसानं तु क्षेत्रं स्याद् अटवीसमम् ॥

याज्ञवल्क्यः ।

> फालाहतम् अपि क्षेत्रं न कुर्याद् यो न कारयेत् ।

> स प्रदाप्यः कृष्टफलं क्षेत्रम् अन्येन कारयेत् ॥

कात्यायनः ।

> क्षेत्रं गृहीत्वा यः कश्चित् न कुर्यान् न च कारयेत् ।

> स्वामिने स शदं दाप्यो राज्ञे दण्डं च तत्समम् ॥

शदं क्षेत्रफलम् ।

> चिरावसन्ने दशमं कृष्यमाणे तथाष्टमम् ।

> सुसंस्कृते तु षष्ठं परिकल्प्या यथास्थितिः ॥

भारद्वाजः ।

> भस्मोदकादिसंस्कारो यस्मिन् क्षेत्रे विधीयते ।

> क्षेत्राद् उद्धृतसस्यं तु प्रविष्टः स्वं कृषेर् धनी ॥

> प्रवेशकालात् प्राक् कृष्टं क्षेत्रधारणकेन यः ।

> फलं विना तद् उद्भूतं धनी तत् क्षेत्रम् आप्नुयात् ॥

अत्र विष्णुः- “ग्रामद्वयमर्यादाभेदे द्विशतम् । क्षेत्रमर्यादाभेदे अष्टशतम् । सीमातिक्रमे अष्टसहस्रम् । क्षेत्रात् क्षेत्रोदकहरणे तदुपरोधे वा अष्टशतं दण्ड्यः” । शङ्खः : “सीमाभेत्तारम् उत्तमसाहसं दण्डयित्वा पुनः सीमां कारयेत्” । कात्यायनः ।

> सीमामध्ये तु जातानां वृक्षाणां क्षेत्रयोर् द्वयोः ।

> फलं पुष्पं च सामान्यं क्षेत्रस्वामिषु दर्शयेत् ॥

> अन्यक्षेत्रे तु जातानां शाखाः क्षेत्रान्तरे यदि ।

> तासां स्वामी स एव स्यात् यस्य क्षेत्रे तु ताः स्थिताः ॥

प्रजापतिः ।

> अन्यक्षेत्रे तु जातानाम् अग्रशाखाः परत्र चेत् ।

> स एव तासां स्वामी स्यात् यत् क्षेत्रोपरि ताः स्थिताः ॥

> बीजिने तु तृतीयांशं दद्याद् रक्षाकृते शदम् ।

> द्वाव् अंशौ क्षेत्रिणः स्यातां स्वामिभागः प्रशस्यते ॥

> यदि तेनोपरोधः स्यात् मूलेनारुह्य शाखिनाम् ।

> छेत्तव्या क्षेत्रिणां शाखा फलाप्य् एनं स्वसीमनि ॥

> यत्र स्वल्पोपरोधः स्यात् शाखयान्यप्ररोहिणाम् ।

> कदलीक्रमुकादीनां तत्र स्वाम्य् एव भोगभाक् ॥

> परक्षेत्रे समुत्पन्नो ऽप्य् अन्यक्षेत्रे फलं ददत् ।

> शाखा चेद् या तु तत्रस्था फलं वा विभजेत् ततः ॥

**सीमाविवादपदं समाप्तम्**

**स्त्रीपुंस्योगः**

अथ स्त्रीपुंसयोगाख्यं विवादपदम् उच्यते । तत्र नारदः ।

> विवाहादिविधिः स्त्रीणां यत्र पुंसां प्रकीर्त्यते ।

> स्त्रीपुंसयोग इत्य् एतद् विवादपदम् उच्यते ॥

शङ्खः- “अनुज्ञातो गुरुणा मातापितोर् अनुमतो दारान् आहरेत्” । नारदः ।

> ब्राह्मणक्षत्रियविशां शूद्राणां च परिग्रहे ।

> सजातिः श्रेयसी भार्या सजातिश् च पतिः स्त्रियाः ॥

> आ सप्तमात् पञ्चमाच् च बन्धुभ्यः पितृमातृतः ।

> अविवाह्याः सगोत्राश् च समानप्रवरास् तथा ॥

याज्ञवल्क्यः ।

> पञ्चमात् सप्तमाद् ऊर्ध्वं मातृतः पितृतस् तथा ।

> दशपूरुषविख्यातात् श्रोत्रियाणां महाकुलात् ॥

वसिष्ठः- “पञ्चमीं मातृबन्धुभ्यः, सप्तमीं पितृबन्धुभ्यः” इति । कण्वः ।

> तृतीयात् क्षत्रियो मातुः पञ्चमात् पितृतः पराम् ।

एतत्कण्ववचनबलात् मातृतस् तृतीयां पितृतः पञ्चमीम् इति पैठीनसिवचनं क्षत्रियादिविषयं द्रष्टव्यम् । सुमन्तुः- “कन्या आ पञ्चमाद् आ सप्तमाच् चाविवाह्या भवन्ति । पितृपत्न्यः सर्वा मातरः, तद्भ्रातरो मातुलाः । तत्सुता मातुलसुताः । तत्स्वसारश् च मातृषवसारः । तत्सुता मातृष्वसृसुताः । तद्दुहितरश् च भगिन्यः । तदपत्यानि भागिनेयानि । अतो मिथ एषाम् अविवाहः । अन्यथा सङ्करकारिणस् ते सर्वे पतिताः । तेषां अध्यापयितुर् अप्य् एवम् एव” । अत्र काश्यपः ।

> सप्त पौनर्भवाः कन्याः वर्जनीयाः कुलाधमाः ।

> वाचा दत्ता मनोदत्ता कृतकौतुकमङ्गला ।

> अग्निं परिगता या च या च पाणिगृहीतिका ।

> उदकस्पर्शिता या च पुनर्भूप्रसवा च या ॥

> इत्य् एताः काश्यपेनोक्ताः दहन्ति कुलम् अग्निवत् ।

> प्ररोहेद् अग्निना दग्धः पादपः सुचिराद् अपि ॥

> न च पौनर्भवादग्धं कुलं तस्य प्ररोहति ।

बौधायनः- “सगोत्रां चेद् अमत्योपयच्छेत् मातृवद् एनां बिभृयात् । प्रजाता चेत् कृच्छ्राब्दपादं चरित्वा ऽयन् म आत्मनः। ऽपुनर् अग्निश् चक्षुर् अदात्ऽ इति द्वाभ्याम्, ऽयद् देवा देवहेडनम्ऽ इति कूष्माण्डैर् आज्यं जुहुयात्” । नारदः ।

> स्त्रीपुंसयोश् च सम्बन्धात् वरणं प्राग् विधीयते ।

> वरणाद् ग्रहणं पाणेः संस्कारो ऽथ द्विलक्षणः ॥

> तयोर् अनियतं प्रोक्तं वरणं दोषदर्शनात् ।

> पाणिग्रहणमन्त्राभ्यां नियतं दारलक्षणम् ॥

याज्ञवल्क्यः ।

> यत्नात् परीक्षितः पुंस्त्वे युवा धीमान् जनप्रियः ।

तथा च नारदः ।

> परीक्ष्य पुरुषं पुंस्त्वे निजैर् एवाङ्गलक्षणैः ।

> पुमांश् चेद् अविकल्पेन स कन्यां लब्धुम् अर्हति ॥

पुंस्त्वलक्षणं स एवाह ।

> सुबद्धजत्रुजान्वस्थिसुबद्धांसशिरोधरम् ।

> स्थूलगाढस् तनूरुत्वगविलग्नगतिस्वरः ॥

> बीजं विष्ठा च प्लवते ह्रादिमूत्रं च फेनिलम् ।

> पुमान् स्याल् लक्षणैर् एतैः विपरीतस् तु षण्डकः ॥ इति ।

अविलग्नगतिस्वरः अविच्छिन्नाविलम्बगतिस्वरः । शब्दवत् फेनित्वमूत्रः । षण्डलक्षणम् अपि स एवाह ।

> चतुर्दशविधः शास्त्रे षण्डो दृष्टो मनीषिभिः ।

> चिकित्स्यश् चाचिकित्स्यश् च तेषाम् उक्तो विधिः क्रमात् ॥

दत्तात्रेयप्रभृतिभिः वैद्यशास्त्रे यश् चिकित्स्यो ऽचिकित्स्य इत्य् उक्तः । पुराणे ।

> निसर्गषण्डो वन्ध्यश् च पक्षषण्डस् तथैव च ।

> अभिशापात् गुरो रोगाद् देवक्रोधात् तथैव च ॥

> ईर्ष्याषण्डश् च सेव्यश् च वातरेता मुखे भगः ।

> आक्षिप्तमोघबीजौ च शालीनो ऽन्यापतिस् तथा ॥

> षण्डाश् चतुर्दशैते स्युः वर्जनीयाः प्रयत्नतः ।

पक्षषण्डः पक्षं गमनासमर्थः । गुरुशापाद् उपहतपुंस्त्वः । तथा रोगाद् अपि तथा देवतापराधाद् अपि । ईर्ष्याषण्डः परपुरुषेण सेव्यमानां स्त्रियं दृष्ट्वा यस्य पुंसः पुंस्त्वं जायते, स ईर्ष्याषण्डः वेदितव्यः । सेव्यः पुरुषेण सेव्यमानस्योपजायते पुंस्त्वं न स्त्रिया । वातरेताः वातेन व्याधिना रेतःस्रंसनम् । यदा मुखे भग इति मुखग्रहणं प्रदर्शनार्थं भगाद् अन्यत्र भगकार्यं भवति, न भगमुखेन क्रियमाणे पुंस्त्वम् उपजायते, स मुखे भग इति <u>केचित्</u> । आक्षिप्तबीजः रतिर् भवति संयोगात् प्रतिकालं शुक्लं तु नास्ति । मोघबीजः यस्य शुक्लं भवति नापत्यम् । शालीनः स्त्रियं दृष्ट्वा लज्जया न प्रहृष्यति । अन्यापतिः अन्यस्यां भवति पुंस्त्वम्, न स्वभार्यायाम् । एवंविधाः षण्डविशेषा वर्ज्याः । षण्डानां परीक्षाकालम् अप्य् आह नार्दः ।

> तत्राद्याव् अप्रतिकारौ पक्षाख्यो मासम् आचरेत् ।

> अनुक्रमात् त्रयस्यास्य कालः संवत्सरः स्मृतः ॥

आदौ निषिद्धपक्षे षण्डे तु मासम् आचरेत् । ततो ज्ञात्वा पक्षाद् ऊर्ध्वम् अपुंस्त्वे त्याज्यः । अनुक्रमाद् अनन्तरस्य त्रयस्य गुरुरोगदेवतानिमित्तषण्डस्य संवत्सरम् उदीक्ष्योर्ध्वं त्यागः । नात्र दण्डः ।

> ईर्ष्याषण्डादयो ये ऽन्ये चत्वारः समुदाहृताः ।

> सन्त्यक्तव्याः पतितवत् क्षतयोन्या अपि स्त्रिया ॥

किम् उताक्षतयोन्या वरणपाणिग्रहणमातायाः ।

> आक्षिप्ते मोघबीजे च पत्याव् अप्रतिकर्मणि ।

> पतिर् अन्यः स्मृतो नार्या वत्सरं सम्प्रतीक्ष्य तु ॥

> शालीनस्यापि घृष्टस्त्रीदर्शनात् पतितो ध्वजः ।

> तं हीनवेषमत्तस्त्रीबालादिभिर् उपक्रमेत् ॥

शालीनस्यापि प्रगल्भस्त्रीसन्निधौ नोत्तिष्ठति ध्वजः, उत्थितो विभज्यते, तं हीनवेषाभिर् अनुज्वलाभिः परिभवेत् न लज्जा भवति, तथा मत्ताभिर् बालाभिर् अपि तथैवान्याभिर् उपक्रमः । तथावगतशालीनभावः स्वभार्यायां प्रवर्तिष्यते । अन्यापतिः –

> अन्यस्या यो मनुष्यः स्याद् अमुनुष्यः स्वयोषिति ।

> लभेत सान्यं भर्तारम् एतत् कार्यं प्रजापतेः ॥

> अपत्यार्थे स्त्रियः सृष्टाः स्त्री क्षेत्रं बीजवान् पुमान् ।

> क्षेत्रं बीजवेते देयं नाबीजी क्षेत्रम् अर्हति ॥

> पिता दद्यात् स्वयं कन्यां माता वानुमते पितुः ।

> मातामहो मातुलश् च सकुल्या बान्धवास् तथा ॥

> माताभावे तु सर्वेषां प्रकृतौ यदि वर्तते ।

> तस्याम् अप्रकृतिस्थायां दद्युः कन्याः सजातयः ॥

दोषान् आह ।

> दीर्घकुत्सितरोगार्ता व्यङ्गाः संसृष्टमैथुनाः ।

> धृष्टान्यगतभावाश् च कन्यादोषाः प्रकीर्तिताः ॥ इति ।

दीर्घरोगाः मेहार्शशूलादियुक्ताः । आर्ताः राजग्राहादिदारिद्र्यादियुक्ताः । व्यङ्गाः विकलाङ्गाः । संसृष्टमैथुनाः भुक्तपूर्वाः । धृष्टा निर्लज्जाः कार्याकार्ये प्रसह्य प्रवर्तन्ते । अन्यगतभावाः अन्यकामाः । यथा कन्यादोषा एते प्रदर्शनार्थाः तथान्ये ऽपि प्रसिद्धा द्रष्टव्याः । वरदोषान् आह ।

> उन्मत्तपतितक्लीबदुर्भगत्यक्तबान्धवाः ।

> कन्यादोषौ च यौ पूर्वाव् एष दोषगणो वरे ॥ 

इति ।

> पञ्चोन्मादाः समाख्याताः वातपित्तकफोद्भवाः ।

> चतुर्थो धननाशेन सर्वे वा तेन पञ्चमः ॥

इत्य् उन्मादैर् युक्ताः, पतिताः, महापातकादिकृतः । क्लीबाः, उपहतपुंस्त्वाः । दुर्भगाः सर्वस्य द्वेष्याः । बान्धवैस् त्यक्ताः, पूर्वौ च कन्यादोषौ च यौ दीर्घरोगाः कुत्सितरोगाश् च, एष दोषगणो वरविषयः ।

> अष्टौ विवाहा वर्णानां संस्काराख्याः प्रकीर्तिताः ।

> ब्राह्मस् तु प्रथमस् तेषां प्राजापत्यस् तथैव च ॥

> आर्षं चैवाथ दैवं च गान्धर्मो ऽअथासुरस् तथा ।

> राक्षसो ऽनन्तरस् तस्मात् पैशाचश् चाष्टमो ऽधमः ॥

> सत्कृत्याहूय कन्यां तु ब्राह्मो दद्यात् स्वलङ्कृताम् ।

> सह धर्मं चरेत्य् उक्त्वा प्राजापत्यो विधीयते ॥

> वस्त्रं गोमिथुनं दत्वा विवाहस् त्व् आर्ष उच्यते ।

> अन्तर्वेद्यां तु दैवः स्याद् ऋत्विजे कर्म कुर्वते ॥

> इच्छन्तीम् इच्छतः प्राहुः गान्धर्वो नाम पञ्चमः ।

> विवाहस् त्व् आसुरो ज्ञेयः शुल्कसव्यवहारतः ॥

> प्रसह्य कारणाद् उक्तो विवाहो राक्षसस् तथा ।

> सुप्तप्रमत्तोपगमात् पैशाचश् चाष्टमो ऽधमः ॥

> एषां धर्मास् तु चत्वारो ब्राह्माद्याः समुदाहृताः ।

> साधारणः स्यात् गान्धर्वः त्रयो ऽधर्मास् ततः परे ॥

> नादुष्टां दूषयेत् कन्यां नादुष्टं दूषयेद् वरम् ।

> दोषे त्व् असति नाशः स्यात् अन्योन्यं त्यजतोस् तयोः ॥

> दत्वा न्यायेन यः कन्यां वराय न ददाति ताम् ।

> अदुष्टश् चेत् वरो राज्ञा स दण्ड्यस् तत्र चोरवत् ॥

> यस् तु दोषवतीं कन्याम् अनाख्याय प्रयच्छति ।

> तस्य कुर्यान् नृपो दण्डं पूर्वसाहसचोदितम् ॥

> अकन्येति तु यः कन्यां ब्रूयाद् दोषेण मानवः ।

> स शतं प्राप्नुयाद् दण्डं तस्या दोषम् अदर्शयन् ॥

> प्रतिगृह्य तु यः कन्यां नरो देशान्तरं व्रजेत् ।

> विनेयः सो ऽप्य् अकामो ऽपि कन्यां ताम् एव चोद्वहेत् ॥

अत्र शूद्रानिषेधं यम आह ।

> न ब्रह्महा ब्रह्महा स्यात् ब्रह्महा वृषलीपतिः ।

> यस् तत्र जायते गर्भः स तेन ब्रह्महा भवेत् ॥

अत्र वृषली चण्डाली । तथा च मनुः ।

> वृषलीफेनपीतस्य निश्वासोपहतस्य च ।

> तस्यां चैव प्रसूतस्य निष्कृतिर् न विधीयते ॥

नारदः ।

> प्रतिगृह्य तु यः कन्यां वरो देशान्तरं व्रजेत् ।

> त्रीन् ऋतून् समतिक्रम्य कन्यान्यं वरयेद् वरम् ॥

मनुः ।

> त्रीणि वर्षाण्य् उपासीत कुमार्य् ऋतुमती सती ।

> ऊर्ध्वं तु कालाद् एतस्माद् विन्देत सदृशं पतिम् ॥

> अलङ्कारं नाददीत पित्र्यं कन्या स्वयंवरा ।

> मातृकं भ्रातृदत्तं वा स्तेयं स्याद् यदि तं हरेत् ॥

> पित्रे न दद्याच् छुल्कं तु कन्याम् ऋतुमतीं हरन् ।

> स हि स्वाम्याद् अपक्रामेद् ऋतूनां प्रतिरोधनात् ॥

नारदः ।

> कन्यायां प्राप्तशुल्कायां श्रेयांश् चेद् वर आव्रजेत् ।

> धर्मार्थकामसंयुक्तं वाच्यं तत्रानृतं भवेत् ॥

पूर्वदत्ताम् अपि श्रेयसे दातुं हरेद् इति । तथा च याज्ञवल्क्यः ।

> दत्ताम् अपि हरेत् पूर्वां श्रेयांश् चेद् वर आव्रजेत् ।

> दत्वा कन्यां हरन् दण्ड्यो व्ययं दद्याच् च सोदयम् ॥

> मृतायां दत्तम् आदद्यात् परिशोध्यो भयव्ययम् ।

विलक्षणपुरुषाभावे हरन् दण्ड्यः । अत्र वसिष्ठः ।

> अद्भिर् वाचा च दत्तायाः म्रियेतोर्ध्वं वरो यदि ।

> न च मन्त्रोपनीता स्यात् कुमारी पितुर् एव सा ॥

मनुः ।

> पाणिग्रहणिका मन्त्राः नियतं दारलक्षणम् ।

> तेषां निष्ठा तु विज्ञेया विद्वद्भिः सप्तमे पदे ॥

वसिष्ठः ।

> बलाच् चेत् प्रहृता कन्या मन्त्रैर् यदि न संस्कृता ।

> अन्यस्मै विधिवद् देया यथा कन्या तथैव सा ॥

यमः ।

> नोदकेन न वाचा च कन्यायाः परिरिष्यते ।

> पाणिग्रहणसंस्कारात् पतित्वं सप्तमे पदे ॥

स्मृत्यन्तरे ।

> सा चेद् अक्षतयोनिः स्यात् गतप्रत्यागतापि वा ।

> पौनर्भवेन भर्त्रा सा पुनः संस्कारम् अर्हति ॥

वसिष्ठः ।

> कन्यायां प्राप्तशुल्कायां म्रियेत यदि शुल्कदः ।

> देवराय प्रदातव्या यदि कन्यानुमन्यते ॥

कन्याविसंवादे निवृत्तिर् एव । शातातपः ।

> उद्वाहिता तु या कन्या सम्प्राप्ता न च मैथुनम् ।

> भर्तारं पुनर् अभ्येति यथा कन्या तथैव सा ॥

कात्यायनः ।

> स च यद्य् अन्यजातीयः पतितः क्लीब एव वा ।

> विकर्मस्थः सगोत्रो वा दीर्घतीव्रामयो ऽपि वा ॥

> क्लीबो ऽन्यो यदि वा भर्ता विसृष्टः पुंस्त्वकारणैः ।

> ऊढापि देया सान्यस्मै सर्वाभरणभूषणा ॥

> प्रदाय शुल्कं गच्छेद् यः कन्यायाः स्त्रीधनं तथा ।

> धार्या सा वर्षम् एकं तु देयान्यस्मै विधानतः ॥

> अथ प्रवृत्तिर् आगच्छेत् प्रतीक्षेत समात्रयम् ।

> अत ऊर्ध्वं प्रदातव्या कन्यान्यस्मै यथेच्छया ॥

> कन्यां चेद् दर्शयित्वान्याम् अन्या वोढ्रे प्रदीयते ।

> स उभे एकशुल्केन वहेद् इत्य् अब्रवीन् मनुः ॥

> गूहयित्वात्मनो दोषान् विन्दते कन्यकां यदि ।

> वरस्य दत्तनाशः स्यात् कन्या चापि निवर्तते ॥

नारदः ।

> यदि दोषवतीं कन्याम् अनार्याय (अनाख्याय) प्रयच्छति ।

> राज्ञा दमं स दाप्यः स्यात् पूर्वसाहसचोदितम् ॥

विष्णुः- “कार्षापणं दण्डद्रव्यानुवृत्तैः दोषं अनाख्याय कन्यां प्रयच्छेत् । तां च बिभृयात्” इति । मनुः ।

> उत्कृष्टायानुरूपाय वराय सदृशाय च ।

> अप्राप्ताम् अपि तां तस्मै कन्यां दद्याद् यथाविधि ॥

अस्यार्थवादं स एवाह ।

> कामम् आ मरणात् तिष्ठेत् गृहे कन्यर्तुमत्य् अपि ।

> न चैवैनां प्रयच्छेत् तु गुणहीनाय कर्हिचित् ॥ इति ।

नारदः ।

> कन्या नर्तुम् उपेक्षेत बान्धवेभ्यो निवेदयेत् ।

> ते चन् न दद्युस् तां भर्त्रे ते स्युर् भ्रूणहभिः समाः ॥

> यावन्तश् चर्तवस् तस्याः समतीयुः पतिं विना ।

> तावत्यो भ्रूणहत्याः स्युः तस्य यो न ददाति ताम् ॥

मनुः ।

> काले ऽदाता पिता वाच्यः वाच्यश् चानुपयन् पतिः । 

> मृते भर्तरि पुत्रस् तु याप्यो मातुर् अरक्षिता ॥

याप्यो दण्ड्यः ।

> अप्रयच्छन् पिता काले पतिश् चानुपयन् ऋतौ ।

> पुत्रश् चाभुक्तदो मातुः गर्ह्यो दण्ड्यश् च धर्मतः ॥

स्त्रीणां दूषणान्य् आह [मनुः] ।

> पानं दुर्जनसंसर्गः पत्या च विरहो ऽटनम् ।

> स्वप्नो ऽन्यगेहवासश् च नारी सन्दूषणानि षट् ॥

> नैता रूपं परीक्षन्ते नासां वयसि संस्थितिः ।

> सुरूपं वा विरूपं वा पुमान् इत्य् एव भुञ्जते ॥

> निरिन्द्रिया ह्य् अमन्त्राश् च स्त्रियो ऽनृतम् इति स्थितिः । इति ।

स्त्रीभिः प्रयोजनम् आह [मनुः] ।

> प्रजनार्थं महाभागाः प्रजाही गृहदीप्तयः ।

> स्त्रियः श्रियश् च गेहेषु न विशेषो ऽस्ति कश्चन ॥

> उत्पादनम् अपत्यस्य जातस्य परिपालनम् ।

> प्रत्यहं लोकयात्रा तु प्रत्यक्षं स्त्रीनिबन्धनम् ॥

> अपत्यं धर्मकार्याणि शुश्रूषा रतिर् उत्तमा ।

> दाराधीनस् तथा स्वर्गः पितॄणाम् आत्मनश् च हि ॥

बृहस्पतिः ।

> भर्त्रा पत्नी समभ्यर्च्या वस्त्रालङ्कारशोभनैः ।

> उत्सवे च पितृभ्रातृश्वशुराद्यैश् च बन्धुभिः ॥

> यत्र स्त्रियो ऽभिपूज्यन्ते रमन्ते तत्र देवताः ।

> सम्पदश् च प्रजाः शुद्धाः क्रिया च सफला भवेत् ॥

> पतिं या नातिचरति मनोवाक्कायसंयता ।

> सा भर्तृलोकान् आप्नोति सद्भिः साध्वीति चोच्यते ॥

दक्षः ।

> प्रहृष्टमानसा नित्या स्थानमानविचक्षणा ।

> भर्तुः प्रियकारी या तु सा भार्या इतरान्तरा ॥

> पूर्वोत्थानपरा दक्षा जघन्यासनशायिनी ।

> अवाग्दुष्टानुकूला स्त्री भवेद् वै पुण्यकर्मणा ॥ इति ।

नारदः ।

> मृते भर्तर्य् अपुत्रायाः पतिपक्षः प्रभुः स्त्रियाः ।

> विनियोगात्मरक्षासु भरणे च स ईश्वरः ॥

> परिक्षीणे पतिकुले निर्मनुष्ये निराश्रये ।

> तत्सपिण्डेषु चासत्सु पितृपक्षः प्रभुः स्त्रियाः ॥

> पक्षद्वयावसाने तु राजा तस्याः प्रभुः स्मृतः ।

> स तस्या भरणं कुर्यात् निगृह्णीयात् पथश्च्युताम् ॥

व्यासः ।

> पतिः सुतः पिता भ्राता पितृव्यो मातुलस् तथा ।

> मातामहस् तथा स्त्रीणां सप्तैते प्रभवः स्मृताः ॥

> यथेष्टं प्रभवः प्रोक्ताः स्त्रीणां बन्धुकुले सति ।

> स्त्रियो मूर्खजडोन्मत्तबालवृद्धादिषु स्मृताः ॥

स्त्रीणां चिआरोहणम् आह । अत्र अङ्गिराः ।

> मृते भर्तरि या नारी समारोहेद् धुताशनम् ।

> सारुन्धतीसमाचारा स्वर्गलोके महीयते ॥

> तिस्रः कोटयो ऽर्धकोटी च यानि रोमाणि मानवे ।

> तावन्त्य् अब्दसहस्राणि स्वर्गलोके महीयते ॥

> व्यालग्राही यथा व्यालं बलाद् उद्धरते बिलात् ।

> तद्वद् भर्तारम् आदाय तेनैव सह गच्छति ॥

> मातृकं पैतृकं चैव यत्र कन्या प्रदीयते ।

> कुलत्रयं सा पुनाति भर्तारं यानुगच्छति ॥

> तत्र सा भर्तृपरमा मुदा परमयानिविता ।

> पत्या सङ्क्रीडते सार्धं यावन्तीन्द्राश् चतुर्दश ॥

> ब्रह्महा वा कृतघ्नो वा मित्रघ्नो वापि यो नरः ।

> तम् वाइ पुनाति सा नारी इत्य् आङ्गिरसभाषितम् ॥

> साध्वीनाम् एव नारीणाम् अग्निप्रपतनाद् ऋते ।

> नान्यो धर्मो हि विज्ञेयो मृते भर्तरि कर्हिचित् ॥

> यावन् नाग्नौ दहेद् अङ्गं मृते पत्यौ पतिव्रता ।

> तावन् न मुच्यते सा स्त्री स्त्रीशरीरात् कथञ्चन ॥

> सद्वृत्तभावार्पितभर्तृकाणां स्त्रीणां वियोगे क्षणकातराणाम् ।

> तासां पत्याव् अस्तमिते हि नैकात् नाग्निप्रवेशाद् अपरो ऽस्ति मार्गः ॥

शङ्ख-लिखित-हारीत-उशनस-बृहस्पतिभिः व्यासेन च साध्वीनां स्त्रीणां अनुमरणम् उक्तम् । अत्र विष्णुः- “मृते भर्तरि ब्रह्मचर्यं तदन्वारोहणं वेति” । यत् त्व् इदं वचनम्,

> या वै ब्राह्मणजातीया मृतं पतिम् अनुव्रता ।

> सा स्वर्गम् आत्मघातेन नात्मानं घातयेद् इति ॥

तत् पृथक्चिताप्रवेशविषयम्,

> पृथक्चितिं समारुह्य न विप्रा गन्तुम् अर्हति ।

इति वचनात् । तेन अबालापत्यानाम् अगर्भिणीनाम् आचण्डालं साधारणो ऽयं धर्मः । परित्याज्या आह मनुः ।

> व्याधिक्तां विप्रदुष्टां वा छद्मना चोपपादिताम् ।

> विधिवत् प्रतिगृह्यापि त्यजेत् कन्यां विगर्हिताम् ॥

> यस् तु दोषवतीं कन्याम् अनाख्याय प्रयच्छति ।

> तस्य तद् वितथं कार्यं कन्यादानं दुरात्मनः ॥

प्रवसतः कर्तव्यम् आह ।

> वृत्तिं विधाय भार्यायाः प्रवसेत् कार्यवान् नरः ।

> अवृत्तिकर्हिता [-कर्षिता?] हि स्त्री सन्दुष्येद् धृतिमत्य् अपि ॥

> देवदत्तां पतिर् भार्यां विन्दते नेच्छयात्मनः ।

> तां साध्वीं बिभृयान् नित्यं देवानां प्रियम् आचरन् ॥

> प्रजनार्थं स्त्रियः सृष्टाः सन्तानार्थं च मानवाः ।

> तस्मात् साधारणो धर्मः श्रुतौ पत्या सहोदितः ॥

आपस्तम्बः- “जायापत्योर् न विभागो विद्यते । पाणिग्रहणाद् धि सहत्वं कर्मसु । तथा पुण्यफलेषु द्रव्यपरिग्रहेषु च । तथा धर्मप्रजासम्पन्ने दारे नान्यां कुर्वीत, अन्यतराभावे कार्या प्राग् अग्न्याधेयाद् आधाने हि सती कर्मभिः सम्बध्यते” इति । 

अथ प्रोषितभर्तृकाधर्मान् आह मनुः ।

> विधाय प्रोषिते वृत्तिं जीवेन् नियमम् आस्थिता ।

> प्रोषिते त्व् अविधायैव जीवेच् छिल्पैर् अगर्हितैः ॥

याज्ञवल्क्यः ।

> क्रीडां शरीरसंस्कारं समाजोत्सवदर्शनम् ।

> हासं परगृहे यानं त्यजेत् प्रोषितभर्तृका ॥

बृहस्पतिः ।

> प्रसाधनं नृत्तगीतसमाजोत्सवदर्शनम् ।

> मांसमध्याभियोगं च न कुर्यात् प्रोषिते प्रभौ ॥

हारीतः ।

> न प्रोषिते त्व् अलङ्कुर्यान् न वेणी ॥ ॥ मुञ्चेत् ॥ इति ।

प्रोषितस्य उक्तः प्रतीक्षणकालः ।

> प्रोषितो धर्महेतोस् तु प्रतीक्ष्यो ऽष्टौ नरः समाः ।

> विद्यार्थं षड् यशोऽर्थं वा कामार्थं त्रींस् तु वत्सरान् ॥

कात्यायनः ।

> पित्रा भर्त्रा न योज्या स्त्री षड्वर्षं प्रोषिते प्रभौ ।

> नष्टे तृतीयं ॥ ॥ प्रव्रजिते ऽपि वा ॥

गौतमः- “नष्टे भर्तरि षड्वार्षिकं क्षपणम् । श्रूयमाणे ऽभिगमनम् । प्रव्रजिते तु निवृत्तिः प्रसङ्गात् । द्वादशवर्षाणि ब्राह्मणस्य विद्यासम्बन्धे” । 

> भार्या काङ्क्षेत शूद्रस्य वर्षान् अष्टागतं पतिम् ।

> वैश्यराजन्यविप्राणां भार्या द्वित्रिचतुर्गुणम् ॥

यमः ।

> भर्ता न भजते यां सा प्रतीक्षेत समा दश ।

> द्वादशाष्टौ तथा विप्रा तथैव मनुर् अब्रवीत् ॥

> क्षत्रियाक्रम्य माः (?) स्वष्टौ षट्समा वैश्यकन्यकाः ।

> न शूद्रायाः स्मृतः कालो न च धर्मव्यतिक्रिया ॥

नारदः ।

> विशेषतो ऽप्रसूतायां संवत्सरपरा स्थितिः ।

> अप्रवृत्तौ स्मृतः काल एष प्रोषितयोषिताम् ॥

कात्यायनः ।

> पत्यौ नष्टे प्रयुक्तायां तस्याम् अन्यत्र बन्धुभिः ।

> तस्माच् चैव प्रसूतायां कथं तत्रागते भवेत् ॥

> पतिर् लभेत भार्यां तां सापत्याम् अपि धर्मतः ।

> क्षेत्रिणस् त्व् एव तान् पुत्रान् मनुर् आह न बीजिनः ॥

> प्रव्रज्यावसितो यत्र पुनर् दारान् समाहरेत् ।

> नासौ स्वामी भवेत् तत्र दासो ह्य् एष विगर्हितः ॥ इति ।

भर्तुर् अप्य् आपदि भार्यापरित्यागम् आह मनुः ।

> संवत्सरम् उदीक्षेत द्विषन्तीं योषितं पतिः ।

> ऊर्ध्वं संवत्सराद् एनां दायं हृत्वा न संवसेत् ॥

दायं भूषणादिकम् । सङ्घाः सहवासः जङ्गमो वा । अधिवेत्तव्या आह मनुः ।

> वन्ध्याष्टमे ऽधिवेत्तव्या दशमे तु मृतप्रजा ।

> एकादशे स्त्रीजननी सद्यस् त्व् अप्रियवादिनी ॥

> मद्यपा त्व् अन्यवृत्ता च प्रतिकूला च या भवेत् ।

> व्याधिता चाधिवेत्तव्या हिंस्रार्थवचनी सदा ॥

शङ्खलिखितौ : “अश्लीलां पुरुषद्वेषिणीम् अननुकूलां चाधिविन्देत्” । देवलः ।

> आकाङ्क्षेताष्टवर्षानि भर्ता निस्पृहवान् स्त्रियम् ।

> दशैव मृतपुत्रां तु द्वादश स्त्रीप्रसूतिकाम् ॥

> ततो विन्देत विधिना पुत्रार्थं धर्मतः स्त्रियम् ।

> पुत्रलाभात् परं लोके नास्ति निस्पृहवादिनाम् ॥

> या रोहिणी स्यात् तु (व)निता सम्पन्ना चैव शीलतः ।

> सानुज्ञाप्याधिवेत्तव्या नावमान्या च कर्हिचित् ॥

> एकाम् उत्क्रम्य कामार्थम् अन्यां लब्धुं य इच्छति ।

> समर्थस् तोषयित्वार्थैः पूर्वोढाम् अपरां वहेत् ॥

> एका शूद्रस्य वैश्यस्य द्वे तिस्रः क्षत्रियस्य तु ।

> चतस्रो ब्राह्मणस्य स्युः भात्या राज्ञो यथेष्टतः ॥ इति ।

अधिविन्नस्त्रियम् आह याज्ञवल्क्यः ।

> अधिविन्नस्त्रियै दद्याद् आधिवेदनिकं समम् ।

> न दत्तं स्त्रीधनं यस्यै दत्ते त्व् अर्थं प्रकल्पयेत् ॥ इति ।

आनुकूल्यादिगुणयुक्तां त्यजतो दण्डम् आह नारदः ।

> अनुकूलाम् अवाग्दुष्टां दक्षां साध्वीं प्रजावतीम् ।

> त्यजन् भार्याम् अवस्थाप्यो राज्ञा दण्डेन भूयसा ॥

> कुष्ठिनीं पतितां वन्ध्याम् उन्मत्तां विगतार्तवाम् ।

> अनिष्टां प्रभवे त्यक्तुं तीर्थान् न त्व् एव कर्मणा ॥ इति ।

यमः ।

> ऋतुस्नाता तु या नारी मर्तारं नैव गच्छति ।

> तां ग्राममध्ये विख्याप्य भ्रूणघ्नीं तु विवासयेत् ॥

> भर्तुः प्रतिनिवेशे तु या वृथा यापयेद् ऋतुम् ।

> तां तु विख्याप्य बन्धूनां भ्रूणघ्नीं तु विवासयेत् ॥

बोधायनः ।

> अधिविन्ना तु या नारी निर्गच्छेद् दूषिता गृहात् ।

> सा सद्यः सन्निरोद्धव्या त्याज्या वा कुलसन्निधौ ॥ इति ।

बह्वीषु भार्यासु धर्मकार्ययोग्यां विष्णुर् आह- “सवर्णासु बह्वीषु भार्यासु विद्यमानासु ज्येष्ठयैव सह धर्मकार्यं कुर्यात् । मिश्रासु च कनिष्ठया अपि समानवर्णया । समानवर्णाभावे त्व् अनन्तरया । न त्व् एव द्विजः शूद्रया” इति । 

दुहितृदाने शुल्कग्रहणं निषधति मनुः ।

> आददीत न शूद्रो ऽपि शुल्कं दुहितरं ददत् ।

> शुल्कं हि गृह्णन् कुरुते छन्नं दुहितृविक्रयम् ॥

> क्रीता द्रव्येण या कन्या न सा पत्नी विधीयते ।

> न सा दैवे न सा पित्र्ये दासीं तां काश्यपो ऽब्रवीत् ॥

यमः ।

> क्रयक्रीता तु या कन्या न सा पत्नी विधीयते ।

> तथा दैवे च पित्र्ये च दासी सा दारसञ्ज्ञिता ॥ इति ।

**स्त्रीसङ्ग्रहणम्**

अथ स्त्रीसङ्ग्रहणम् आह बृहस्पतिः ।

> पापमूलं सङ्ग्रहणं त्रिप्रकारं निबोधत ।

> बलोपधिकृते द्वे तु तृतीयम् अनुरागजम् ॥

> तत् पुनस् त्रिविधं प्रोक्तं प्रथमं मध्यमोत्तमम् ।

> अनिच्छन्त्या यत् क्रियते मत्तोन्मत्तप्रमत्तया ॥

> प्रलपन्त्यापि रहसि बलात्कारकृतं तु तत् ।

> छद्मना गृहम् आनीय दत्वा च मदकारणम् ॥

> संयोगः क्रियते यस्याः तद् उपाधिकृतं विदुः ।

> अन्योन्यचक्षूरागेण दूतीसम्प्रेषणेन वा ॥

> कृतं रूपार्थलोभेन ज्ञेयं तदनुरागजम् ।

> अपाङ्गप्रेषणं हास्यं दूतीसम्प्रेषणं तथा ॥

> स्पर्शो भूषणवस्त्राणां प्रथमः सङ्ग्रहः स्मृतः ।

> प्रेषणं गन्धमाल्यानां फलमद्यान्नवाससाम् ॥

> सम्भाषणं च रहसि मध्यमं सङ्ग्रहं विदुः ।

> एकशय्यासनं क्रीडा चुम्बनालिङ्गनं तथा ॥

> एतत् सङ्ग्रहणं प्रोक्तम् उत्तमं शास्त्रवेदिभिः ।

नारदः ।

> नदीनां सङ्गमे तीर्थे ऽप्य् आरामेषु वनेषु च ।

> स्त्रीपुंसौ यत् समेयातां तच् च सङ्ग्रहणं स्मृतम् ॥

मनुः ।

> उपकारक्रिया केलिः स्पर्शो भूषणवाससाम् ।

> सह खट्वासनं चैव सर्वं सङ्ग्रहणं स्मृतम् ॥

> दन्तपादनखानां च दर्शनं गर्भधारणम् ।

> परवस्त्रस्य धरणम् अलङ्कारायुधस्य च ॥

> एभिश् चिह्नैः सदा ज्ञेया व्यभिचाररताः स्त्रियः ।

अत्र दण्डम् आह आपस्तम्बः- “अबुद्धिपूर्वम् अलङ्कृतो युवा परदारम् अनुप्रविशन् कुमारीं वा वाचा बाध्यः, बुद्धिपूर्वं तु दुष्टभावो दण्ड्यः” । अत्र मनुः ।

> भिक्षुका बन्दिनश् चैव दीक्षिताः कारवस् तथा ।

> सम्भाषणं सह स्त्रीभिः कुर्युर् अप्रतिवारिताः ॥

> न सम्भाषां सह स्त्रीभिः प्रतिषिद्धः समाचरेत् ।

> निषिद्धो भाषमाणस् तु सुवर्णं दण्डम् अर्हति ॥

याज्ञवल्क्यः ।

> स्त्रीनिषेधे शतं दद्यात् द्विशतं तु दमं पुमान् ।

> प्रतिषेधे तयोर् दण्डो यथा सङ्ग्रहणे तथा ॥

मनुः ।

> परदाराभिमर्शेषु प्रवृत्तान् नॄन् महीपतिः ।

> उद्वेजनकरैर् दण्डैः चिह्नयित्वा प्रवासयेत् ॥

> अब्राह्मणः सङ्ग्रहणे प्राणान्तं दण्डम् अर्हति ।

> चतुर्णाम् अपि वर्णानां दारा रक्ष्यतमाः स्मृताः ॥

याज्ञवल्क्यः ।

> सजाताव् उत्तमो दण्ड आनुलोम्ये तु मध्यमः ।

> प्रातिलोम्ये वधः पुंसां स्त्रीणां नासादिकर्तनम् ॥

नारदः ।

> माता मातृष्वसा श्वश्रूः मातुलानी पितृष्वसा ।

> पितृव्यसखिशिष्यस्त्री भगिनी तत्सखी स्नुषा ॥

> दुहिताचार्यभार्या च सगोत्रा शरणागता ।

> राज्ञी प्रव्रजिता धात्री साध्वी वर्णोत्तमा च या ॥

> आसाम् अन्यतमां गत्वा गुरुतल्पग उच्यते ।

> शिश्नस्योत्कृन्तनात् तत्र नान्यो दण्डो विधीयते ॥

याज्ञवल्क्यः ।

> मातुः सपत्नीं भगिनीम् आचार्यतनयां तथा ।

> आचार्यपत्नीं स्वसुतां गच्छंस् तु गुरुतल्पगः ॥

> छित्त्वा लिङ्गं वधस् तस्य सकामायाः स्त्रियस् तथा ।

व्यासः ।

> इच्छन्त्याम् आगतायां तु गच्छतो ऽर्धदमो मतः ।

मनुः ।

> सहस्रं ब्राह्मणो दण्ड्यो विप्रां गुप्तां बलाद् व्रजन् ।

> शतानि पञ्च दण्ड्यः स्याद् इच्छन्त्या सह सङ्गतः ॥

> मौण्ड्यं प्राणान्तिको दण्डो ब्राह्मणस्य विधीयते ।

> इतरेषां तु वर्णानां दण्डः प्राणान्तिको भवेत् ॥

> अगुप्ते वैश्यराजन्ये शूद्रां च ब्राह्मणो व्रजन् ।

> शतानि पञ्च दण्ड्यः स्यात् सहस्रं त्व् अन्त्यजस्त्रियम् ॥

> संवत्सराभिशस्तस्य दुष्टस्य द्विगुणो दमः ।

> व्रात्यया सह संवासे चण्डाल्या तावद् एव तु ॥

याज्ञवल्क्यः ।

> अन्त्याभिगमने ऽङ्कित्वा कुबन्धेन प्रवासयेत् ।

> शूद्रस् तथान्त्य एव स्याद् अन्त्यस्यार्यागमे वधः ॥

स्त्रीणां दण्डं मनुर् आह ।

> वृषलं सेवते या तु ब्राह्मणी मदमोहिता ।

> तां श्वभिः खादयेद् राजा संस्थाने वध्यखादिनाम् ॥

> वैश्यं वा क्षत्रियं वापि ब्राह्मणी सेवते तु या ।

> शिरसो मुण्डनं तस्याः प्रयाणं गर्दभेन तु ॥

बृहस्पतिः ।

> गृहम् आगत्य या नारी प्रलोभ्य स्पर्शनादिना ।

> कामयेत् तत्र सा दण्ड्या नरस्यार्धदमः स्मृतः ॥

> छिन्ननासोष्ठकर्णी तु परिश्राम्याप्सु मज्जयेत् ।

> खादयेद् वा सारमेयैः संस्थाने बहुसंस्थिते ॥

> अनिच्छन्ती तु या भुक्ता गुप्तां तां वासयेद् गृहे ।

> मलिनाङ्गीम् अधःशय्यां पिण्डमात्रोपजीविनीम् ॥

> कारयेन् निष्कृतिं कृच्छ्रं पराकं वा समागताम् ।

> हीनवर्णोपभुक्ता सा त्याज्या वध्याथ वा भवेत् ॥

याज्ञवल्क्यः ।

> सकामास्व् अनुलोमासु न दोषस् त्व् अन्यथा दमः ।

> अन्यथा प्रातिलोम्येन गमने वध इष्यते ॥ इति ।

कन्यादूषणे दण्डम् आह मनुः ।

> अभिषह्य तु यः कन्यां कुर्याद् दर्पेण मानवः ।

> छेत्तव्ये अङ्गुली तस्य दण्डं चार्हति षट्छतम् ॥

> सकामां दूषयंस् तुल्यो नाङ्गुलिच्छेदम् आप्नुयात् ।

> द्विशतं तु दमं दाप्यः प्रसङ्गविनिवृत्तये ॥

(नारदः) ।

> सकामायां तु कन्यायां सवर्णे नास्त्य् अतिक्रमः ।

> किं त्व् अलङ्कृत्य सत्कृत्य स एवैनां समुद्वहेत् ॥

सकृद्गमने कृते कृतप्रायश्चित्तः कृतप्रायश्चित्ताम् अलङ्कृतां मन्त्रवद् उद्वहेत् । व्यासः ।

> बहुभिर् भुक्तपूर्वां तु गछेद् यस् तां नराधमः ।

> तस्य वेश्यावद् इच्छन्ति दण्डं न परदारवत् ॥

> यं कामार्ता स्वैरिणी या स्वयम् एव प्रकामयेत् ।

> राज्ञा देशाद् विमोक्तव्या विख्याप्य जनसन्निधौ ॥

याज्ञवल्क्यः ।

> अवरुद्धासु दासीषु भुजिष्यासु तथैव च ।

> गम्यास्व् अपि पुमान् दाप्यः पञ्चाशत्पणिकं दमम् ॥

> प्रसह्य वेश्यागमने दण्डो दशपणः स्मृतः ।

> बहूनां यद्य् अकामासौ चतुर्विंशतिकं पृथक् ॥

> अयोनौ गच्छतो योषां पुरुषं वापि मेहतः ।

> चतुर्विंशतिको दण्डः तथा प्रव्रजितागमे ॥

नारदः ।

> पशुयोनाव् अतिक्रामन् विनेयः सदशं शतम् ।

> मध्यमं साहसं गोषु तद् एवान्तावसायिषु ॥

यद् अपीदं शूद्रावर्धकीगमने सचेलस्नानं कृत्वा गायत्र्या अष्टसहस्रं जुहुयाद् इति, तत् कामतो ऽभ्यासविषयम् प्रायश्चित्ताभिमुखस्येति तत्र दण्डाभावः । अत्र मनुः ।

> पणानां द्वे शते सार्धे प्रथमः साहसः स्मृतः ।

> मध्यमः पञ्च विज्ञेयः सहस्रं त्व् एव तूत्तमः ॥

शङ्खलिखितौ- “चतुर्विंशतिर् एकनवतिः प्रथमः साहसः स्मृतः । द्विशतं पञ्चशतं चेति मध्यमः । षट्छतं सहस्रं चेत्य् उत्तमः” । याज्ञवल्क्यः ।

> साशीतिः पणसाहस्रो दण्ड उत्तमसाहसः ।

> तदर्धं मध्यमः प्रोक्तः तदर्धम् अधमः स्मृतः ॥

सर्वत्र पापगौरवलाघवापेक्षया सङ्ख्याविशेषा द्रष्टव्याः । स्त्रीरक्षणे मनुः ।

> न कश्चिद् योषितः शक्तः प्रसह्य परिरक्षितुम् ।

> अर्थस्य सङ्ग्रहे चैनां व्यये चैनां नियोजयेत् ॥

> शौचे सत्ये ऽन्नपक्त्यां च पारिणाह्यस्य रक्षणे ।

पारिणाह्यम् आसनशयनोपयानादि । स्त्रीरकाम् आह दक्षः ।

> जलूकावत् स्त्रियः सर्वाः भूषणाछादनाशनैः ।

> सुवृता विहृता नित्यं पुरुषं ह्य् आकृषन्ति तु ॥

> जलूका रक्तम् आदत्ते केवलं सा तपस्विनी ।

> इतरा तु धनं चित्तं मांसं वीर्यं बलं सुखम् ॥

> साशङ्का बालभावे तु यौवने विषयोन्मुखी ।

> तृणवन् मन्यते नारी वृद्धभावे स्वकं पतिम् ॥

> स्वकाम्ये वर्तमाना सा स्नेहान् न च निवारिता ।

> अपथ्या तु भवेत् पश्चात् यथा व्याधिर् उपेक्षिता ॥

> यादृशं भजते हि स्त्री सुतं सूते तथाविधम् ।

> अतः प्रजाविशुद्ध्यर्थं स्त्रियो रक्ष्याः प्रयत्नतः ॥

मनुः ।

> सूक्ष्मेभ्यो ऽपि प्रसङ्गेभ्यः स्त्रियो रक्ष्या विशेषतः ।

> द्वयोर् हि कुलयोः शोकम् आवहेयुर् अरक्षिताः ॥

> इदं हि सर्ववर्णानां पश्यन्तो धर्मम् उत्तमम् ।

> यतन्ते रक्षितुं भार्यां भर्तारो दुर्बला अपि ॥

> स्वां प्रसूतिं चरित्रं च कुलम् आत्मानम् एव च ।

> स्वं च धर्मं प्रयत्नेन भार्यां रक्षण् हि रक्षति ॥

> अन्योन्यस्याव्यभिचारो भवेद् आमरणान्तिकः ।

> एष धर्मः समासेन ज्ञेयः स्त्रीपुंसयोः परः ॥

**इति श्रीमद्वरदराजीये व्यवहारनिर्णये **

**सम्भूयसमुत्थानादिविवादपदकाण्डं समाप्तम्**

## दाय-विभागकाण्डम्

**अथ दायविभागः**

अत्र नारदः ।

> विभागो ऽर्थस्य पित्र्यस्य पुत्रैर् यत्र प्रकल्प्यते ।

> दायभाग इति प्रोक्तं तद् विवादपं बुधैः ॥

विष्णुः- “पिता चेत् पुत्रान् विभजते, तस्य स्वेच्छातः स्वयम् आर्जिते ऽर्थे” इति । अत्र “पुत्रान् विभजेत्” इत्य् अधिकारे नारदः ।

> मातुर् निवृत्ते रजसि प्रत्तासु भगिनीषु च ।

> निवृत्ते वापि रमणे पितर्य् उपरतस्पृहे ॥

> व्याधितः कुपितश् चैव विषयासक्तमानसः ।

> अयथाशास्त्रकारी च न विभागे पिता प्रभुः ॥

बृहस्पतिः ।

> पित्रोर् अभावे भ्रातॄणां विभागः सम्प्रदर्शितः ।

> मातुर् निवृत्ते रजसि जीवतोर् अपि शस्यते ॥

अत्र शङ्खलिखितौ- “जीवति पितरि रिक्थविभागो वृद्धे विपरीतचेतसि दीर्घरोगिणि वा ज्येष्ठेनैव” । गौतमः- “ऊर्ध्वं पितुः पुत्रा रिक्थं भजेरन् । निवृत्ते रजसि मातुर् जीवति चेच्छति” । हारीतः- “जीवन्न् एव वा प्रविभज्य वनम् आश्रयेद् वृद्धाश्रमं वा गच्छेत् । स्वल्पेन वा संविभज्य भूयिष्ठम् आदाय वसेद् यद्य् अप्य् उपदस्येत् पुनस् तेभ्यो गृह्णीयात् । क्षीणांश् च विभजेत् । अथाप्य् अत्र ग्रहोपदानौपचायिकीं श्रुतिम् उदाहरन्ति । पिताग्रयणः पुत्रा इतरे ग्रहाः । यद् यथाग्रयणः उपदस्येत् स्कन्देत् इतरेभ्यो ग्रहेभ्यो गृह्णीयात् । यद् इतरे ग्रहाः स्कन्देयुः आग्रयणात् गृह्णीयात् । स्कन्देत् उपवादस्येत् । इतरेभ्यः ग्रहेभ्यः” इति व्याख्यातम् । नारदः ।

> पितैव वा स्वयं पुत्रान् विभजेद् वयसि स्थितः ।

एवमादिभिर् वचनैः पितृकर्तृको विभागः कदाचित् पुत्रकर्तृकश् च प्रतीयते । तथा विभागकालो ऽप्य् अनेकविधः प्रतीयते । पितुर् विभागेच्छायां सत्याम् एकः कालः । तथा जीवत्य् एव पितरि द्रव्यनिस्पृहे च । मातरि निवृत्तरजस्कायां पितुर् अनिच्छायाम् अपि पुत्रेच्छयैव विभागः । तथा सरजस्कायाम् अपि मातर्य् अनिच्छत्य् अपि पितरि प्रत्तासु भगिनीषु पितर्य् अधर्मवर्तिनि दीर्घरोगग्रस्ते वा, पुत्राणाम् इच्छया भवति विभागः । तथा ऊर्ध्वं पितुर् अपरः कालः धर्मवृद्ध्यर्थं विभागः कर्तव्य इत्य् आह प्रजापतिः ।

> एवं सह ससेयुर् वा पृथग् वा धर्मकाम्यया ।

> पृथग् विवर्धते धर्मः तस्माद् धर्म्या पृथक्क्रिया ॥

तथाह बृहस्पतिः ।

> एकपाकेन वसता पितृदेवद्विजार्चनम् ।

> एकं भवेद् विभक्तानां तद् एव स्यात् गृहे गृहे ॥

नारदः ।

> भ्रातॄणाम् अविभक्तानाम् एको धर्मः प्रवर्तते ।

> विभागे सति धर्मो ऽपि भवेद् एषां पृथक् पृथक् ॥

तथा व्यासः ।

> भ्रातॄणां जीवतोः पित्रोः सह वासो विधीयते ।

> तदभावे विभक्तानां धर्मस् तेषां विवर्धते ॥

याज्ञवल्क्यः ।

> विभागं चेत् पिता कुर्याद् इच्छया विभजेत् सुतान् ।

> ज्येष्ठं वा श्रेष्ठभागेन सर्वे वा स्युः समांशिनः ॥

यदा विभागं पिता चिकीर्षति तदैवेच्छया विभजेत् समं वा विषं वा । इच्छाया निरङ्कुशत्वात् कल्पान्तरम् आह ज्येष्ठं वेति । 

> ज्येष्ठस्य विंश उद्धारः सर्वद्रव्याच् च यद् वरम् ।

> ततो ऽर्धं मध्यमस्य स्यात् तुरीयं तु यवीयसः ॥

इति मनुनोक्तप्रकारेण ज्येष्ठं श्रेष्ठभागेन कनिष्ठं कनिष्ठभागेन मध्यमं मध्यमभागेन विभागः कर्तव्यः । सिद्धान्तम् आह – “सर्वे वा स्युः समांशिनः” इति । तत्र इच्छया विषमविभागस् तु स्वयम् आर्जितवित्तविषयः । पितृक्रमायाते तु धने स्वाम्यस्य पुत्रपौत्राणां समत्वान् नेच्छया विषमविभागो युक्तः । अत्र याज्ञवल्क्यः ।

> भूर् या पितामहोपात्ता निबन्धो द्रव्यम् एव वा ।

> तत्र स्यात् सदृशं स्वाम्यं पितुः पुत्रस्य चोभयोः ॥

तथा च विष्णुः- “अर्थे पैतामहे पितृपुत्रपौत्रयोः तुल्यं स्वाम्यम्” । कात्यायनः ।

> पैतामहं समानं स्यात् पितुः पुत्रस्य चोभयोः ।

> स्वयं तूपार्जिते पित्रा न पुत्रः स्वाम्यम् अर्हति ॥

तथा व्यासः ।

> क्रमागते गृहक्षेत्रे पितृपुत्राः समांशिनः ।

> पैतृकेन विभागार्हाः सुताः पितुर् अनिच्छतः ॥

बृहस्पतिः ।

> द्रव्यं पितामहोपात्ते जङ्गमे स्थावरे तथा ।

> समं स्वामित्वम् आख्यातं पितुः पुत्रस्य चोभयोः ॥

व्यासः ।

> पैतामहं विना पित्रा स्वशक्त्या यद् उपार्जितम् ।

> विद्याशौर्यादिनावाप्तं तत्र स्वाम्यं पितुः स्मृतम् ॥

> प्रदानं चेच्छया कुर्याद् विभागं च ततो धनात् ।

> तदभावे तु ये पुत्राः समांशाः परिकीर्तिताः ॥

बृहस्पतिः ।

> स्थावरद्विपदं चैव यद्य् अपि स्वयम् आर्जितम् ।

> असम्भूय सुतान् सर्वान् न दानं न च विक्रयः ॥

अस्यापवादम् आह व्यासः ।

> एको ऽपि स्थावरे कुर्यात् दानाधमनविक्रयम् ।

> आपत्काले कुटुम्बार्थे धर्मार्थे च विशेषतः ॥

> मणिमुक्ताप्रवालादेः सर्वस्यैव पिता प्रभुः ।

> स्थावरस्य तु सर्वस्य न पिता न पितामहः ॥

एवमादिभिर् वचनैः पैतामहे पुत्रपौत्रयोः स्वाम्यं समम् । पितुः स्वयम् आर्जिते स्वातन्त्र्यम् इति गम्यते । यद् अपीदं मानवं वचनद्वयम् ।

> भार्या पुत्रश् च दासश् च त्रय एवाधनाः स्मृताः ।

> यत् ते समधिगच्छन्ति यद्यैते तस्य तद् धनम् ॥

तथा ।

> ऊर्ध्वं पितुश् च मातुश् च समेत्य भ्रातरः सह ।

> भजेतन् पैतृकं रिक्थम् अनीशास् ते हि जीवतोः ॥

यद् अपीदं देवलवचनम्,

> पितर्य् उपरते पुत्रा विभजेरन् पितुर् धनम् ।

> अस्वाम्यं हि भवेद् एषां निर्दोषे पितरि स्थिते ॥

इति एवम्दीन्य् अस्वातन्त्र्यपराणि, न स्वत्वाभावपराणीति लिङ्गविशेषनिर्देशात् पुंयुक्तम् ऐतिशायन इत्य् अधिकरणे भगवता भाष्यकारेणोक्तम् । तथा च श्रुतिः- “पत्नी हि पारीणह्यस्येशे” इति । तथा च हारीतः- “जीवति पितरि पुत्राणाम् अर्थादानविसर्गाक्षेपेषु न स्वातन्त्र्यम्” इति । किं च पूर्वम् एव स्वत्वम् उत्पन्नम् इत्य् अस्मिन् पक्षे सर्वस्मृतिषु विभजेद् इति युज्यते । अन्यथा विभागात् पूर्वं स्वत्वाभावे पुत्रेभ्यो दद्याद् इति वक्तव्यम् । तथा विभागात् स्वत्वपक्षे एकपुत्रस्य मातापित्रोर् ऊर्ध्वं विभागाभावात् स्वत्वं न स्यात् । तेन कुलप्रवेशाद् एव पितृपैतामहद्रव्ये ऽपि पुत्रस्य स्वाम्यम् अस्त्य् एव । तथा च बृहस्पतिः ।

> जाता जनिष्यद् गर्भस्थाः पितृस्था ये च मानवाः ।

> सर्वे काङ्क्षन्ति तां वृत्तिम् अनाच्छेद्या ततस् तु सा ॥

जनिष्यमाणानां विशेषणं गर्भस्था इति तिलमाषादिरूपेण । जाता अनुशयिनः तत्पक्षकपुरुषसम्बन्धाः पितृस्था उच्यन्ते । तथा हि – किञ्चित् कालं श्लेष्मरूपेण ततो रेतोरूपेण च पितरि परिणताः स्त्रीसम्बन्धेन तस्यां प्रविष्टाः गर्भस्था इत्य् उच्यन्ते । एवं पितृमातृसम्बन्धप्रभृति तद्धनेषु तेषां तथा स्वामित्वम् अस्तीति । स्वस्य सतो विभागः । न विभागात् स्वत्वम् । तेन स्वयम् आर्जिते पितुर् इच्छया विभागः आर्जकस्य प्राधान्यात् । क्रमागते तु पितुर् इच्छया पुत्रेच्छया च विभागः । स्वयम् आर्जितविभागे नारद आह ।

> पित्रैव तु विभक्ता ये समन्यूनाधिकैर् धनैः ।

> तेषां स एव धर्मः स्यात् सर्वस्य हि पिता प्रभुः ॥

तथा च बृहस्पतिः ।

> समन्यूनाधिका भागाः पित्रा येषां प्रकल्पिताः ।

> तथैव ते पालनीया विनेयास् ते स्युर् अन्यथा ॥

याज्ञवल्क्यः ।

> न्यूनाधिकविभक्तानां धर्म्यः पितृकृतः स्मृतः ।

एवम् इत्यादिवचनैः यद्य् अपि शास्त्रदृष्टो विषमविभागः तथापि लोकविद्विष्टत्वात् नानुष्ठेयः,

> अस्वर्ग्यं लोकविद्विष्टं धर्मम् अप्य् आचरेन् न तु ।

इति निषेधात् । तथा च प्रजापतिः ।

> यथा नियोगधर्मो ऽपि नानुबन्ध्या गवादिका ।

> तथोद्धारविभागो ऽपि नैव सम्प्रति वर्तते ॥

यथा मृते भर्तरि नियोगधर्मो लोकविद्विष्टत्वान् नानुष्ठीयते, यथा वा गवालम्भः, तद्वद् उद्धारधर्मो ऽपि लोकविद्विष्टत्वात् कलियुगे नानुष्ठेयः । जीवद्विभागे विशेषम् आह नारदः ।

> द्वाव् अंशौ प्रतिपद्येत विभजन्न् आत्मनः पिता ।

तथा च बृहस्पतिः।

> जीवद्विभागे तु पिता गृह्णीतांशद्वयं स्वकम् ।

तथा च शङ्खलिखितौ- “यद्य् एकपुत्रः स्यात् द्वौ भागाव् आत्मनः” । कुर्यात् । द्विपदश् चतुष्पदेषु रूपम् अधिकं वृषभो ज्येष्ठायेति । तत्र पितुर् भागद्वयग्रहणं क्रमाद् आगतद्रव्यविषयम् । तत्र पत्नी निर्भागेति <u>केचित्</u> । याज्ञवल्क्यः ।

> यदि कुर्यात् समान् अंशान् पत्न्यः कार्याः समांसिकाः ।

> न दत्तं स्त्रीधनं यासां भर्त्रा वा श्वशुरेण वा ॥

यदा स्वेच्छया पिता सर्वान् एव सुतान् समभागिनः करोति, तदा सजातीयपत्न्यश् च पुत्रसअमांशभाजः कर्तव्याः । यासां पत्नीनां भर्त्रा श्वशुरेण वा स्त्रीधनं दत्तम्, दत्ते च स्त्रीधने तदपेक्षया भागपरिपूरणं कर्तव्यम्, अधिवेदनविषयं तथोक्तत्वात् ।

> अधिविन्नः स्त्रियै दद्याद् आधिवेदनिकं समम् ।

> न दत्तं स्त्रीधनं यस्यै दत्ते त्व् अर्धं प्रकल्पयेत् ॥ इति ।

अत्र अर्धशब्द एकदेशपरः । तेन पूर्वदत्तापेक्षया भागपरिपूरणं कर्तव्यम् इत्य् अर्थः । एवं जीवद्विभागे समांशभागित्वं मातॄणाम् उक्त्वा पितरि मृते ऽपि समांशभाजो भवन्तीत्य् आह याज्ञवल्क्यः ।

> पितुर् ऊर्ध्वं विभजतां माताप्य् अंशं समं हरेत् । इति ।

तथा च नारदः ।

> समांशभागिनी माता पुत्राणां स्यान् मृते पतौ ।

अत्र बृहस्पतिः ।

> तदभावे तु जननी तनयांशसमांशिनी ।

व्यासः ।

> असुतास् तु पितुः पत्न्यः समानांशाः प्रकीर्तिताः ।

> पितामह्यश् च सर्वास् तु मातृतुल्याः प्रकीर्तिताः ॥

पितामह्या अपि मातृवद् भागकल्पनं युक्तम् इति । विष्णुः- “मातरः पुत्रभागानुसारिभागहारिण्यः अनूढाश् च दुहितः” इति । तथा च बृहस्पतिः ।

> समांशा मातरस् तेषां तुरीयांशा च कन्यका ।

कात्यायनः ।

> कन्यकानां त्व् अदत्तानां चतुर्थो भाग इष्यते ।

> भ्रातॄणां च त्रयो भागः समं त्व् अल्पधने स्मृतम् ॥

अत्र मनुः ।

> स्वेभ्यो ऽंशेभ्यस् तु कन्याभ्यः प्रदद्युर् भ्रातरः पृथक् ।

> स्वात् स्वाद् अंशाच् चतुर्भागं पतिताः स्युर् अदित्सवः ॥ इति ।

शङ्खलिखितौ- “विभज्यमानि दद्याद् ये कन्यालङ्कारं वैवाहिकं स्त्रीधनं च कन्या लभेत” । कन्यालङ्कारं कन्यायोग्यभूषणम् । तथा पैठीनसिः- “कन्या वैवाहिकं स्त्रीधनं च लभेत” । अत्र बोधायनः- “मातुर् अलङ्कारं दुहितरः साप्रदायिकं लभेरन् अन्यद् वा” । अत्र व्यासः ।

> असंस्कृतास् तु ये तत्र पैतृकाद् एव तद्धनात् ।

> संस्कार्या भ्रातृभिर् ज्येष्ठैः कन्यकाश् च यथाविधि ॥

नारदः ।

> अविद्यमाने पित्र्ये ऽर्थे स्वांशाद् उद्धृत्य वा पुनः ।

> अवश्यकार्यः संस्कारो भ्रातॄणां पूर्वसंस्कृतैः ॥

याज्ञवल्क्यः ।

> असंस्कृतास् तु संस्कार्याः भ्रातृभिः पूर्वसंस्कृतैः ।

> भगिन्यश् च निजाद् अंशाद् दत्वांशं तु तुरीयकम् ॥

सर्वस्मृतिषु दुहितॄणां पाणिग्रहणसंस्कारस्य कण्ठोक्तत्वात् पुत्राणाम् अपि पूर्वसंस्कृतैर् ज्येष्ठैः विवाहपर्यन्तः संस्कारः कर्तव्य इति वृद्धाः । तत्र संस्कारपर्याप्तं धनं दुहितॄणां देयं नान्यद् इत्य् <u>एके</u> । <u>अन्ये</u> तु बहुषु धनेषु पुत्रभागाच् चतुर्थभागदानम्, अल्पे धने समांशदानम् इति मन्यते ।

अथानीहस्य किञ्चिद् दत्वा विभागम् आह मनुः ।

> भ्रातॄणां यस् तु नेहेत धनं शक्तः स्वकर्मणा ।

> स निर्भाज्यः स्वकाद् अंशात् किञ्चिद् दत्वोपजीवनम् ॥

याज्ञवल्क्यः ।

> शक्तस्यानीहमानस्य किञ्चिद् दत्वा पृथक्क्रिया ।

आपस्तम्बः- “सर्वे हि धर्मयुक्ता भागिनो यस् त्व् अधर्मेण द्रव्याणि प्रतिपादयति, ज्येष्ठो ऽपि तम् अभागं कुर्वीत” । गौतमः- “सवर्णापुत्रो ऽप्य् अन्यायवृत्तो न लभेतैकेषाम्” । एवम्भूतानाम् अन्ततो गत्वा ताम्बूलादिकम् अपि दत्वा विभागः कर्तव्यः । 

दायानर्हान् आह मनुः ।

> सर्व एव विकर्मस्था नार्हन्ति भ्रातरो धनम् ।

शङ्खलिखितौ- “अपपात्रीकृतस्य रिक्थपिण्डोदकानि व्यावर्तन्ते” । बृहस्पतिः ।

> सवर्णजो ऽप्य् अगुणवान् नार्हः स्यात् पैतृकं धने ।

> तत्पिण्डदाः श्रोत्रिया ये तेषां तद् अभिधीयते ॥

> उत्तमर्णाधमर्णेभ्यः पितरं त्रायते सुतः ।

> अतस् तु विपरीतेन तेन नास्ति प्रयोजनम् ॥

> तया गवा किं क्रियते या न दोग्ध्री न गर्भिणी ।

> को ऽर्थः पुत्रेण जातेन यो न विद्वान् न धार्मिकः ॥

> शास्त्रशौर्यार्थरहितः तपोज्ञानविवर्जितः ।

> आचारहीनः पुत्रस् तु मूत्रोच्चारसमः स्मृतः ॥

एवम्भूतानां दुष्टानां न किञ्चिद् देयम् । अथ भर्तव्यान् आह मनुः ।

> अनंशौ क्लीबपतितौ जात्यन्धबधिरौ तथा ।

> उन्मत्तजडमूकाश् च ये च केचिन् निरिन्द्रियाः ॥

> सर्वेषाम् अपि तु न्याय्यं दातुं शक्त्या मनीषिणा ।

> ग्रासाच्छादनम् अभ्यङ्गं पतितो ह्य् अददद् भवेत् ॥

> यद्य् अर्थिता तु दारैः स्यात् क्लीबादीनां कथञ्चन ।

> तेषाम् उत्पन्नतन्तूनाम् अपत्यं दायम् अर्हति ॥

याज्ञवल्क्यः ।

> क्लीबो ऽथ पतितस् तज्जः पङ्गुर् उन्मत्तको जडः ।

> अन्धो ऽचिकित्स्यरोगी च भर्तव्यास् तु निरंशकाः ॥

> औरसक्षेत्रजास् तेषां निर्दोषा भागहारिणः ।

> सुताश् चैषां प्रभर्तव्या यावद् वै भर्तृसात्कृताः ॥

> अपुत्रा योषितश् चैषां भर्तव्याः साधुवृत्तयः ।

> निर्वास्याः व्यभिचारिण्यः प्रतिकूलास् तथैव च ॥

पतितो ब्रह्महादिः, तज्जः पतितोत्पन्नः, उन्मत्तः वातिकपैत्तिकश्लैष्मिकसान्निपातिकग्रहावेश-लक्षणैर् उन्मादैर् अभिभूतः, जडो विकलकरणो, हिताहितावधारणाक्षमः । एतेषां विभागात् प्राग् एव दोषप्राप्तौ अनंशत्वम् । न पुनर् विभक्तस्यापि । एतेषां क्लीबादीनाम् औरसां क्षेत्रजा वा पुत्रा अंशग्रहणविरोधिदोषरहिता भागहारिणः । क्लीबस्य क्षेत्रजः सम्भवति । अन्येषाम् औरसा अपि सम्भवति । औरसक्षेत्रजयोर् ग्रहणाद् इतरपुत्राणां व्युदासः । एषां क्लीबादीनां सुता दुहितरः प्रभर्तव्याः यावद् विवाहसंस्कारसंस्कृता भवन्ति तावद् भरणीयाः । एवं क्लीबादीनां पुत्रा योषितः साधुवृत्तयो भर्तव्याः । व्यभिचारिण्यस् तु निर्वास्याः । देवलः ।

> मृते न पितरि क्लीबकुष्ठ्युन्मत्तजडान्धकाः ।

> पतितः पतितापत्यं लिङ्गी दायांशभागिनः ॥

> तेषां पतितवर्गेभ्यो भक्तकं तु प्रदीयते ।

> तत्पुत्राः पितृदायांशं लभेरन् दोषवर्जिताः ॥

पतितोत्पन्नस्य पतितत्वान् न दायसम्बन्धः । विष्णुः- “अनंशास् त्व् आश्रमान्तरगताः क्लीबोन्मत्तपतिताश् च । भरणं क्लीबोन्मत्तानाम्” । गौतमः- “जडक्लीबौ भर्तव्यौ अपत्यं जडस्य भागार्हम्” इति । विभक्ताविभक्तयोर् अविभक्तस्य धनग्रहणम् आह मनुः ।

> ऊर्ध्वं विभागाज् जातस् तु पित्र्यम् एव हरेद् धनम् ।

> संसृष्टास् तेन वा ये स्युः विभजेरन् सहैव ते ॥

बृहस्पतिः ।

> पित्रा सह विभक्ता ये सापत्ना वा सहोदराः ।

> जघन्यजास् तु ये तेषां पितृदायहरास् तु ते ॥

> अनीशः पूर्वजः पित्र्ये भ्रातुर् भागे विभक्तजः ।

स्मृत्यन्तरे ।

> पुत्रैः सह विभक्तेन पित्रा यत् स्वयम् आर्जितम् ।

> विभक्तजस्य तत् सर्वम् अनीशाः पूर्वजाः स्मृताः ॥

> यथा धने तथा चर्णे दानाधानक्रयेषु च ।

> परस्परम् अनीशास् ते मुक्त्वा शौचोदकरिया ॥

विभक्तजस्यापि पितृधनाभावे स्वांशेभ्यो भागकल्पनेति याज्ञवल्क्यः ।

> विभक्तेषु सुतो जातः सवर्णायां विभागभाक् ।

> दृश्याद् वा तद्विभागः स्याद् आयव्ययविशोधनात् ॥

विष्णुः- “पित्रा विभक्ता विभागानन्तरम् उत्पन्नस्य विभागं दद्युः” । पौत्रस्य पुत्रेण सह समविभागम् आह याज्ञवल्क्यः ।

> भूर् या पितामहोपात्ता निबन्धो द्रव्यम् एव वा ।

> तत्र स्यात् सदृशं स्वाम्यं पितुः पुत्रस्य चोभयोः ॥

बृहस्पतिः ।

> ऋणं लेख्यं गृहं क्षेत्रं यस्य पैतामहं भवेत् ।

> विरकालप्रोषितो ऽपि तत्र भागहरस् तु सः ॥

पैतामहे धने पितुः पुत्रस्य च समाने सति यदि पुनर् एकस्य बहवः पुत्राः ते ऽपि विषयान् पुत्रान् उत्पाद्य स्थिता मृता वा तत्र इत्थं दायविभाग इत्य् आह । याज्ञवल्क्यः ।

> अनेकपितृकाणां तु पितृतो दायकल्पना ।

पितृद्वारेणांशभाजः अमी पौत्रा इत्य् अर्थः । बृहस्पतिः ।

> समवेतैस् तु यत् प्राप्तं सर्वे तत्र समांशिनः ।

> तत्पुत्रा विषमसमाः पितृभागहराः स्मृताः ॥

समवेतैः अविभक्तैः यल् लब्धं कृष्यादिना तद् एकेन लब्धम् अपि सर्वेषां समानम् । तत्पुत्राः तेषां पुत्राः । विषमसमाः पितुर् एव भागहराः । अत्र विशेषम् आह कात्यायनः ।

> अविभक्ते ऽनुजे प्रेते तत्सुतं रिक्थभागिनम् ।

> कुर्वीत जीवनं येन लब्धं नैव पितामहात् ॥

> लभेतांशं तु पित्र्यं स पितृव्यात् तस्य वा सुतान् ।

> स एवांशस् तु सर्वेषां भ्रातॄणां न्यायतो भवेत् ।

> लभेत तत्सुतो वापि निवृत्तिः परतो भवेत् ॥

अविभक्तपुत्रे मृते तत्सुतं पितामहाद् अलब्धजीवनं रिक्थभाजिनं कुर्यात् । तस्य रिक्तभागः स्वपित्र्यांशः पितामहे मृते पितृव्यात् स्वांशस्य विभागेन लाभः । पितृव्यो ऽपि मृतश् चेत् तस्य सुतात् स्वांशस्य विभागाल् लाभः । पितृव्यसुताद् विभागे ऽपि स एवांशो भवेत् यो भ्रातॄणां न्यायतो भवेत् । एतद् उक्तं भवति । विषमसमा भ्रातृपुत्राः स्वपितृभागहरा इति । पूर्वेषां मरणे तत्सुतो ऽपि चतुर्थ एव भागं लभेत । पञ्चमप्रभृति सापिण्ड्याभावान् निवृत्तिः । आ चतुर्थान् निवृत्तिं देवलो ऽप्य् आह ।

> अविभक्तविभक्तानां कुल्यानां वसतां सह ।

> भूयो दायविभागः स्याद् आ चतुर्थाद् इति स्थितिः ॥

> नासपिण्ड्याः सकुल्याः स्युः पिण्डभेदस् त्व् अतः परम् ।

> समम् इच्छन्ति पिण्डानां दायार्थस्य विभाजने ॥

> विधिर् एष सवर्णानां बन्धूनां समुदाहृतः ।

> एक एव सवर्णस्य दायो ऽत्र न विभज्यते ॥

विभक्तानाम् अपि संसृष्टानां सकुल्यानां पुनर् आ चतुर्थात् दायविभागः स्यात् । सकुल्याः असपिण्डाः । अतः परं दायभागो नास्ति । असपिण्डाः इति हेतोः । सापिण्ड्ये सत्य् एव दायविभागः । तेन पञ्चमस्य सापिण्ड्याभावात् दायविभागो नास्ति । उक्तो विधिः सवर्णासु जातानाम् एव । न हि भिन्नजातीयस्त्रीषु जातानां भ्रातॄणां सवर्णासु जातानाम् एकजातीयत्वान् न तत्र दायवैषम्यम् इति । कात्यायनो ऽपि चतुर्थात् परतो दायनिवृत्तिम् आह ।

> रिक्थं प्रतिप्रदानं तु दत्वा शेषं विभाजयेत् ।

> आ चतुर्थात् तु तद् ग्राह्यं क्रमेणैव तु तत्सुतैः ॥

प्रतिप्रदानशब्देन ऋणम् उच्यते । पूर्वोक्तचतुर्थपुरुषपर्यन्तं सापिण्ड्यम् । पितृपितामहप्रपितामहेषु तु मृतेषु द्रष्टव्यम् । तेषु जीवत्सु पूर्वेषाम् अपि त्रयाणां सापिण्ड्यात् सप्तपुरुषावधि सापिण्ड्यं भवति । एतदभिप्रायेण बृहस्पतिः ।

> तृतीयः पञ्चमो वापि सप्तमो वापि यो भवेत् ।

> तदन्वयस्यागतस्य दातव्या गोत्रजैर् मही ॥

तत्र ऋणक्रियाविशिष्टे दायादानां विभाग इत्य् आह नारदः ।

> यच् छिष्टं पितृदायेभ्यो दत्वर्णं पैतृकं च यत् ।

> भ्रातृभिस् तद् विभक्तव्यम् ऋणी न स्याद् यथा पिता ॥

पितृदायशब्देन पित्रादीनाम् और्ध्वदेहिकक्रियोच्यते । तथा च कात्यायनः ।

> भ्रात्रा पितृव्यमातृभ्यां कुटुम्बार्थम् ऋणं कृतम् ।

> विभागकाले देयं तत् रिक्थिभिः सर्वम् एव तु ॥

तेन ऋणक्रियाविशिष्टे दायप्राप्तिः । प्रजापतिः ।

> दृश्यमानं विभज्येत गृहं क्षेत्रं चतुष्पदम् ।

> गूढद्रव्याभिशङ्कायां प्रत्ययस् तत्र कीर्तितः ॥

बृहस्पतिः ।

> गृहोपस्करवाह्यादि भोग्याभरणकर्मिणः ।

> दृश्यमाना विभज्यन्ते गूढे कोशो विधीयते ॥

याज्ञवल्क्यः ।

> अन्योन्यापहृतं द्रव्यं विभक्ते यत्र दृश्यते ।

> तत् पुनस् तैः समैर् अंशैः विभजेरन्न् इति स्थितिः ॥

मनुः ।

> ऋणे धने च सर्वस्मिन् प्रविभक्ते ततस् ततः ।

> पश्चात् दृश्येत यत् किञ्चित् तत् सर्वं समतां नयेत् ॥ इति ।

गृहादिविभागे ज्येष्ठादीनां निमय उक्तः । तत्र स्मृत्यन्तराद् विशेषः गृहविभागे दक्षिणतो ज्येष्ठस्य, तदनन्तरम् अनन्तरस्य तथेतरेषाम् इति । कात्यायनः ।

> क्षेत्रारामगृहादीनां विभागे समुपस्थिते ।

> ज्येष्ठस्य दक्षिणो भागः प्रतीची वा तथा भवेत् ॥ इति ।

तत्र विशेषम् आह देवलः ।

> निषाद एकपुत्रस् तु विप्रस्य द्व्यंशभाग् भवेत् ।

> द्वौ सपिण्डः सकुल्यो वा स्वधादाता तु संहरेत् ॥

निषादशब्देन शूद्रायां जात उच्यते । अर्धग्रहणं तृतीयांशग्रहणं च अत्यन्तशुश्रूषोः शूद्रस्य द्रष्टव्यम् । अत्र विशेषम् आह मनुः ।

> यद्य् अपि स्यात् तु सत्पुत्रो ऽप्य् असत्पुत्रो ऽपि वा भवेत् ।

> नाधिकं दशमाद् दद्यात् शूद्रापुत्राय धर्मतः ॥

> ब्राह्मणक्षत्रियविशां शूद्रापुत्रो न रिक्थभाक् ।

> यद् एवास्य पिता दद्यात् तद् एवास्य धनं भवेत् ॥

बृहस्पतिः ।

> अनपत्यस्य शुश्रूषोः गुणवाञ् छूद्रयोनिजः ।

> लभेत जीवनं शेषं सपिण्डास् तु समाप्नुयुः ॥

शूद्रापुत्रो न रिक्थभाग् इत्यादिरिक्थनिषेधवचनम् अशुश्रूषुविषयं द्रष्टव्यम् । प्रतिलोमानाम् अपि संव्यवहार्याणां सुतानां शुश्रूषूणां जनकेन जिवनं देयम् इत्य् आह गौतमः- “शूद्रापुत्रवत् प्रतिलोमास् तु” इति । अत्र विशेषम् आह बृहस्पतिः ।

> न प्रतिग्रहभूर् देया क्षत्रियादिसुताय वै ।

> यद्य् अप्य् अस्य पिता दद्यात् मृते विप्रासुतो हरेत् ॥

पितरि मृते ब्राह्मणीपुत्र एव हरेत् । तथा ब्रह्मदाये विशेषम् आह वृद्धमनुः ।

> ब्रह्मदायगतां भूमिं हरेयुर् ब्राह्मणीसुताः ।

> गृहद्विजातयः सर्वे तथैव क्षेत्रकर्दमम् ॥

द्विजग्रहणात् शूद्रापुत्रस्य निवृत्तिः । बृहस्पतिः ।

> शूद्र्यां द्विजातिभिर् जातो न भूमेर् भागम् अर्हति ।

> स्वजातावाप्नुयात् (?) सर्वम् इति धर्मो व्यवस्थितः ॥

अत्र विशेषम् आह मनुः ।

> दास्यां वा दासदास्यां वा यच् छूद्रस्य सुतो भवेत् ।

> सो ऽनुज्ञातो हरेद् अंशम् इति धर्मो व्यवस्थितः ॥

तथा च याज्ञवल्क्यः ।

> जातो ऽपि दास्यां शूद्रेण कामतो ऽंशहरो भवेत् ।

> मृते पितरि कुर्युस् तं भ्रातरस् त्व् अर्धभागिनम् ॥

सर्वत्र दासीपुत्रस्य धनग्रहणं समानोत्कृष्टपुत्रपौत्रदौहित्राद्यभावे द्रष्टव्यम् । “जातो ऽपि दास्यां शूद्रेण” इत्य् आरभ्य “अभ्रातृको हरेत् सर्वं दुहितॄणां सुताद् ऋते” इत्य् उक्तत्वात् । 

द्वादशविधपुत्राणां दायं वक्तुम् तेषां लक्षणम् आह मनुः ।

> स्वक्षेत्रे संस्कृतायां तु स्वयम् उत्पादयेत् तु यम् ।

> तम् औरसं विजानीयात् पुत्रं प्रथमकल्पितम् ॥

> यस् तल्पजः प्रमीतस्य क्लीबस्य व्याधितस्य वा ।

> स्वधर्मेण नियुक्तायां स पुत्रं क्षेत्रजः स्मृतः ॥

अत्र विशेषम् आह याज्ञवल्क्यः ।

> अपुत्रेण परक्षेत्रे नियोगोत्पादितः सुतः ।

> उभयोर् अप्य् असौ रक्थी पिण्डदाता च धर्मतः ॥

अस्य पुत्रद्वयात्मकतम्, बीजिनो बीजजः पुत्रः क्षेत्रिणस् तु क्षेत्रजः, इत्य् एतावता विभागेन पुत्रद्वयात्मकत्वं युक्तम् इति । द्व्यामुष्यायणो ऽयम् बीजजस्य स्वांशसम्भवात् क्षेत्रजात् उत्कृष्टत्वं द्रष्टव्यम् । अत्र बृहस्पतिः ।

> अग्निं प्रजापतिं चेष्ट्वा क्रियते गौतमोक्तवत् ।

> <u>अन्ये</u> त्व् आहुर् अपुत्रस्य चिन्तिता पुत्रिका भवेत् ॥

स्मृत्यन्तरे : “अभिसन्धिमात्रात् पुत्रिकेत्य् एके” इति । अत्र पुत्रिकाविधिः । वसिष्ठः ।

> अभ्रातृकां प्रदास्यामि तुभ्यं कन्याम् अलङ्कृताम् ।

> अस्यां यो जायते पुत्रः स मे पुत्रो भविष्यति ॥

मनुः ।

> अपुत्रो ऽनेन विधिना सुतां कुर्वीत पुत्रिकाम् ।

> यद् अपत्यं भवेद् अस्यां तन् मम स्यात् स्वधाकरम् ॥

> अनेन तु विधानेन पुरा चक्रे स्वपुत्रिकाम् ।

> वृद्ध्यर्थं तु स्ववंशस्य स्वयं दक्षः प्रजापतिः ॥

अत्रापि पुत्रद्वयम् । पुत्रिकैव पुत्र इत्य् <u>एके</u> । पुत्रिकायाः पुत्र इत्य् <u>अपरे</u> । मनुः ।

> माता पिता वा दद्यातां यम् अद्भिः पुत्रम् आपदि ।

> सदृशं प्रीतिसंयुक्तं स ज्ञेयो दत्रिमः सुतः ॥

> उपपन्नो गुणैः सर्वैः पुत्रो यस्य तु दत्रिमः ।

> स हरेतैव तद् रिक्थं सम्प्राप्तो ऽप्य् अन्यगोत्रतः ॥

> गोत्ररिक्थे जनयितुः न भजेद् दत्रिमः सुतः ॥

नारदः ।

> गोत्ररिक्थानुगः पिण्डो व्यपैति ददतः स्वधा ।

अखण्डादर्शीये साक्षिप्रकरणे । कात्यायनः ।

> दत्तस्य जनकापत्ये मृते तस्मिन्न् अपि स्वयम् ।

> कृत्वा कर्म सपिण्डान्तम् अखिलं रिक्थम् आप्नुयात् ॥

> क्रीणीयाद् यस् त्व् अपत्यार्थं मातापित्रोर् यम् अन्तिकात् ।

> स क्रीतकः सुतस् तस्य सदृशो ऽसदृशो ऽपि वा ॥

> मातापितृविहीनो यः त्यक्तो वा स्याद् अकारणात् ।

> आत्मानं स्पर्शयेद् यस्मै स्वयं दत्तस् तु स स्मृतः ॥

स्पर्शयेत् दद्याद् इत्य् अर्थः ।

> सदृशं तु प्रकुर्याद् यं गुणदोषविचक्षणम् ।

> पुत्रं पुत्रगुणैर् युक्तं स विज्ञेयस् तु कृत्रिमः ॥

> उत्पद्यते गृहे यस्य न च ज्ञायेत् कस्यचित् ।

> स्वगृहे गूढ उत्पन्नः तस्य स्याद् यस्य तल्पजः ॥

> मातापितृभ्याम् उत्सृष्टं तयोर् अन्यतरेण वा ।

> यं पुत्रं परिगृह्णीयाद् अपविद्धः स उच्यते ॥

> पितृवेश्मनि कन्या तु यं पुत्रं जनयेद् रहः ।

> तं कानीनं विदुर् नाम्ना वोढुः कन्यासमुद्भवम् ॥

स वोढुर् एव पुत्रो न मातामहस्य । याज्ञवल्क्यः ।

> कानीनः कन्यकाजातो मातामहसुतो मतः ।

नारदः ।

> अज्ञातपितृको यस् तु कानीनो गूढमातृजः ।

> मातामहाय दद्यात् स पिण्डं रिक्थं हरेत् ततः ॥

सति वोढरि कानीनो वोढुः पुत्रः । तस्मिन्न् असत्य् अनुज्ञातो वा मातामहस्य पुत्रः । वसिष्ठः ।

> अदत्ता दुहिता यस्य पुत्रं विन्देत तुल्यतः ।

> पौत्री मातामहस् तेन दद्यात् पिण्डं हरेद् धनम् ॥

मनुः ।

> या गर्भिणी संस्क्रियते ज्ञात्ज्ञातापि वा सती ।

> वोढुः सगर्भो भवति सहोढ इति चोच्यते ॥

> या पत्या वा परित्यक्ता विधवा चेच्छयात्मनः ।

> उत्पादयेत् पुनर् भूत्वा स पौनर्भव उच्यते ॥

> यं ब्राह्मणस् तु शूद्रायां कामाद् उत्पादयेत् सुतम् ।

> स पारयन्न् एव शवः तस्मात् पारशवः स्मृतः ॥

पारयन् जीवन्न् एव शवः ।

> क्षेत्रजादीन् सुतान् एतान् एकादश यथोदितान् ।

> पुत्रप्रतिनिधीन् आहुः क्रियालोपान् मनीषिणः ॥

> पुत्रान् द्वादश् यान् आह नृणा स्वायम्भुवो मनुः ।

> तेषां षड् बन्धुदायादा षड् अदायादबान्धवाः ॥

बोधायनेन पूर्वषट्कस्य रिक्थभाक्त्वम् उत्तरषट्कस्य गोत्रभाक्त्वम् उक्तम् । तत्र सर्वस्मृतिषु पुत्राणां नानाक्रमेण पाठे <u>पा **कमम्</u> अनादृत्यार्थक्रमेण षट्कविभागः कर्तव्यः । अत एवोक्तम् ।

> श्रेयसः श्रेयसो ऽभावे पापीयान् रिक्थम् अर्हति ।

> उत्पत्तितो वरिष्ठश् च श्रेयान् औरसपुत्रकः ॥

> औरसं पुत्रिकापुत्रं क्षेत्रजं दत्तकृत्रिमौ ।

> गूढजं चापविद्धं च रिक्थभाजः प्रचक्षते ॥

> कानीनं च सहोढं च क्रीतं पौनर्भवं तथा ।

> स्वयं दत्तं निषादं च गोत्रभाजः प्रचक्षते ॥

क्वचिद् औरसक्षेत्रजयोः श्रेयस्त्वम् उक्तम् ।

> औरसक्षेत्रजौ पुत्रौ पितृरिक्थस्य भागिनौ ।

> दशापरे तु क्रमशो गोत्ररिक्थांशभागिनः ॥

रिक्तांशशब्देन जीवनमात्रम् अभिप्रेतम् । क्षेत्रजस्यांसनियमम् आह ।

> षष्ठं तु क्षेत्रजस्यांशं प्रदद्यात् पैतृकाद् धनात् ।

> औरसो ऽथ भजेद् दायं पित्र्यं पञ्चमम् एव (वा) ॥

बृहस्पतिः ।

> एक एवौरसः पित्र्ये धने स्वामी प्रकीर्तितः ।

> तत्तुल्या पुत्रिका प्रोक्ता भर्तव्यास् त्व् अपरे स्मृताः ॥

अत्र मनुः ।

> कानीनश् च सहोढश् च गूढायां यत्र जायते ।

> तेषां वोढा पिता ज्ञेयः ते च भागहराः पितुः ॥

एतैर् वचनैः षट् बन्धुदायादाः । अन्ये ग्रासाच्छादनभाजः । अत्र विशेषम् आह वसिष्ठः- “तस्मिंश् चेत् प्रतिगृहीत औरस उत्पद्येत स चतुर्थभाक्” इति । दत्तपुत्रस्वीकारे सति औरस उत्पद्येत औरसाच् चतुर्थांशभाक् बहुधनविषयम् इदम् । कात्यायनः ।

> उत्पन्ने त्व् औरसे पुत्रे तृतीयांशहराह् सुताः ।

> सवर्णा असवर्णास् तु ग्रासाच्छादनभागिनः ॥

तथा च बृहस्पतिः ।

> सर्वे ह्य् अनौसस्यैते पुत्रा दायहराः स्मृताः ।

> औरसे पुनर् उत्पन्ने तेषु ज्यैष्ठ्यं न तिष्ठति ॥

> तेषां सवर्णा ये पुत्राः ते तृतीयांशभागिनः ।

> हीनास् तम् उपजीवेयुः ग्रासाच्छादनसम्भृताः ॥

किं बहुना ।

> एक एवौरसः पुत्रः पित्र्यस्य वसुनः प्रभुः ।

> शेषाणाम् आनृशंस्यार्थं प्रदद्यात् तु प्रजीवनम् ॥

इदम् औरसप्रशंसापरम् इति <u>केचित्</u> । यत् तु नारदवचनम्,

> कानीनश् च सहोढश् च ऊढायां यश् च जायते ।

> तेषां वोढा पिता ज्ञेयः ते च भागहराः पितुः ॥

इति, तत् तेषां षड्बन्धुदायादा इत्य् उक्तबन्धुदायादषट्के कानीनादीनां अन्तर्भावार्थम् । बृहस्पतिः ।

> पुत्रास् त्रयोदश् प्रोक्ता मनुना ये ऽनुपूर्वशः ।

> सन्तानकारणं तेषाम् औरसः पुत्रिका तथा ॥

> आज्यं विना यथा तैलं सद्भिः प्रतिनिधिः स्मृतः ।

> तथैकादश पुत्रास् तु पुत्रिकौरसयोर् विना ॥

अथ पुत्रातिदेशः । तत्र मनुः ।

> भ्रातॄणाम् एकजातानाम् एकश् चेत् पुत्रवान् भवेत् ।

> सर्वे ते तेन पुत्रेण पुत्रिणो मनुर् अब्रवीत् ॥

हारीतः ।

> बहूनाम् एकजातानां यद्य् एकः पुत्रवान् भवेत् ।

> सर्वे ते तेन पुत्रेण पुत्रवन्तो न संशयः ॥

> बह्वीनाम् एकपत्नीनां यद्य् एका पुत्रिणी भवेत् ।

> सर्वास् तास् तेन पुत्रेण लभन्ते पुत्रिणां गतिम् ॥

मनुना प्रतिनिधिर् उक्तः, हारीतेन प्रतिनिध्यभाव उक्तः, “लभन्ते पुत्रिणां गतिम्” इति वचनात् । बृहस्पतिः ।

> यद्य् एकजाता बहवो भ्रातरस् तु सहोदराः ।

> एकस्यापि सुते जाते सर्वे ते पुत्रिणः स्मृताः ॥

> बह्वीनाम् एकपत्नीनाम् एष एव विधिः स्म्र्तः ।

> एका चत् पुत्रिणी त्व् आसां सर्वासां पिण्डदस् तु सः ॥

पुत्रत्वादिदेशवाक्यानाम् एभिर् एवोर्ध्वदैहिकम् इत्य् अस्मिन्न् अर्थे तात्पर्यम् इति वृद्धाः । तत्र संस्कर्तुर् दक्षिणाप्रेक्षायाम् आह दक्षः ।

> अथ चेद् दक्षिणार्थी स्यात् संस्कर्ता मृतवित् ततः ।

> गोसहस्त्रं शतं वापि विन्दते यदि पञ्च वा ॥

प्रजापतिः ।

> अर्थवन्तं गुरुं वान्यं सहस्रं वा शतं गवाम् ।

> यो दहेत् प्रतिगृह्णीयात् इत्य् उवाच प्रजापतिः ॥

पैठीनसिः ।

> प्रमीतस्य हि गुर्वादेः ये कुर्वन्ति द्विजातयः ।

> संस्कारोदकदानानि ब्रह्मलोकं प्रयान्ति ते ॥

भरद्वाजः ।

> अथ चेत् दक्षिणार्थी स्यात् संस्कर्ता मृतवित् ततः ।

> अंशं हरेत दशमं पञ्चमं सर्वम् एव वा ॥

कात्यायनः ।

> अन्यो यदि दहेत् कश्चित् पुत्राच् छिष्याच् च सोदरात् ।

> संस्कारोदककृद् विप्रः प्रमीतस्य तु तद्धनात् ॥

> दशमांशं हरेद् अर्थी पञ्चमं सर्वम् एव वा ।

> बहुरक्ष्यस्य दशमम् अल्परक्ष्यस्य पञ्चमम् ॥

> अपुत्रपितृभार्यस्य सर्वम् एवेति शौनकः ।

> अन्यो यदि दहेत् कश्चित् पुत्राच् छिष्यच् च तद्धनात् ।

> गोसहस्रं शतं वार्थाद् गृह्णीयात् तस्य दक्षिणाम् ॥

वृद्धवसिष्ठः ।

> सपिण्दम् असपिण्डं वा दहेद् यो धनिनं गुरुम् । इति ।

ऋणं दत्वैव विभाज्यम् इति स एवाह ।

> भ्रातृमातृपितृव्यैर् यत् कुटुम्बार्थम् ऋणं कृतम् ।

**अथाविभाज्यम्**

अत्र मनुः ।

> व्य्द्याधनं तु यद्य् अस्य तत् तस्यैव धनं भवेत् ।

> मैत्रम् औद्वाहिकं चैव माधुपर्किकम् एव च ॥

अत्र याज्ञवल्क्यः ।

> क्रमाद् अभ्यागतं द्रव्यं कृतम् अभ्युद्धरेत् तु यः ।

> दायादेभ्यो न तद् तद्याद् विद्यया लब्धम् एव च ॥

कात्यायनः ।

> शौर्यप्राप्तं विद्यया च स्त्रीधनं चैव यत् स्मृतम् ।

> एतत् सर्वं विभागे तु नैव वैभाज्यम् ऋक्थिना ॥

> नाविद्यानां तु वैद्येन देयम् विधाधनात् क्वचित् ।

> समविद्याधिकानां तु देयं वैद्येन तद्धनम् ॥

नारदः ।

> वैद्यो ऽवैद्याय नाकामो दद्याद् अंशं स्वतो धनात् ।

> पितृद्रव्यं समाश्रित्य न चेत् तेन तदा हृतम् ॥

> शौर्यभार्याधने चोभे यच् च विद्याधनं भवेत् ।

> त्रीण्य् एतान्य् अविभाज्यानि प्रसादो यश् च पैतृकः ॥

> मात्रा च स्वधनं दत्तं यस्मै स्यात् प्रीतिपूर्वकम् ।

> तस्याप्य् एष विधिर् दृष्टो मातापीष्टे यथा पिता ॥

बृहस्पतिः ।

> वस्त्रालङ्कारशय्यादि पितुर् यद् वाहनादिकम् ।

> गन्धमाल्यैः समभ्यर्च्य श्राद्धभोक्त्रे निवेदयेत् ॥

स्त्रीषु च संयुक्तासु ।

> क्षेत्रं पूर्तं योगम् इष्टम् इत्य् आहुस् तत्त्वदर्शिनः ।

> अविभाज्ये च ते प्रोक्ते शयनासनम् एव च ॥

> पूर्वनष्टां तु यो भूमिं एकश् चेद् उद्धरेत् पुमान् ।

> यथाभागं लभन्ते ऽन्ये दत्वांशं तु तुरीयकम् ॥

याज्ञवल्क्यः ।

> पितृद्रव्याविरोधेन यद् अन्यत् स्वयम् आर्जितम् ।

> मैत्रम् औद्वाहिकं चैव दायादानां तु तद् भवेत् ॥

तथा ।

> पितृभ्यां यस्य यद् दत्तं तत् तस्यैव धनं भवेत् ।

बृहस्पतिः ।

> प्तामहपितृभ्यां च दत्तं मात्रा च यद् भवेत् ।

> तस्य तन् नापहर्तव्यं शौर्यभार्याधनं तथा ॥

मनु-विष्णू ।

> अनुपघ्नन् पितृद्रव्यं श्रमेण यद् उपार्जयेत् ।

> स्वयम् ईहितलब्धं तत् नाकामो दातुम् अर्हति ॥

कात्यायनः ।

> परभक्तप्रदानेन प्राप्तविद्यो यदान्यतः ।

> तया प्राप्तं तु विधिना विद्याप्राप्तं तद् उच्यते ॥

> उपन्यस्ते तु यल् लब्धं विद्यया पणपूर्वकम् ।

> विद्याधनं तु तद् विद्यात् विभागे न नियोज्यते ॥

> शिष्याद् आर्त्विज्यतः प्रश्नात् सन्दिघप्रश्ननिर्णयात् ।

> विज्ञानशासनाद् वादात् लब्धं प्रत्यायनाच् च तत् ॥

> विद्याधनं तु तत् प्राहुः विभागे न विभज्यते ।

> शिल्पेष्व् अपि हि धर्मो ऽयं मूल्याद् यच् चाधिकं भवेत् ॥

> विद्यापणकृतं चैव याज्यतः शिष्यतस् तथा ।

> एतद् विध्याधनं प्राहुः सामान्यं यद् अतो ऽन्यथा ॥

> वैवाहिकं तु तद् विद्यात् भार्यया यत् समागतम् ।

> धनम् एवंविधं सर्वं विज्ञेयं धर्मसाधकम् ॥

मनु-विष्णू ।

> वस्त्रं पात्रम् अलङ्कारं कृतान्नम् उदकं स्त्रियः ।

> योगक्षेमप्रचारं च न विभाज्यं प्रचक्षते ॥

> कुटुम्बं बिभृयाद् भ्रातुः यो विद्याम् अधिगच्छतः ।

> भागं विद्याधनात् तस्मात् स लभेताश्रुतो ऽपि सन् ॥

मनुः ।

> यत् किञ्चित् पतरि प्रेते धनं ज्येष्ठो ऽधिगच्छति ।

> भागो यवीयसां तत्र यदि विद्यान्पालितः ॥

> अविद्यानां तु सर्वेषाम् ईहातश् चेद् धनं भवेत् ।

> समस् तत्र विभागः स्याद् अपित्र्य इति धारणा ॥

स्वयम् उत्पादिते आर्जकस्यांशद्वयम् आह वसिष्ठः : “येन चैषां स्वयम् उत्पादितं स्यात् स द्व्यंशम् एव हरेत्” । व्यासः ।

> साधारणं समाश्रित्य यत् किञ्चिद् वाहनायुधम् ।

> शौर्यादिनाप्नोति धनं भ्रातरस् तत्र भागिनः ॥

> तस्य भागद्वयं देयं शेषास् तु समभागिनः ।

**अथ विभाज्यम्**

कात्यायनः ।

> पैतामहं च पित्र्यं च यत् किञ्चित् स्वयम् आर्जितम् ।

> दायादानां विभागे तु सर्वम् एतद् विभज्यते ॥

> रिक्थं प्रतिप्रदानं तु दत्वा शेषं विभाजयेत् ।

> आ चतुर्थात् तु तद् ग्राह्यं क्रमेणैव तु तत्सुतैः ॥

बृहस्पतिः ।

> गृहोपस्कारवाह्यादिदोह्याभरणकर्मिणः ।

> दृश्यमाना विभज्यन्ते गूढे कोशो विधीयते ॥

बृहस्पतिः ।

> कुले विनीतविद्यानां भ्रातॄणां पितृतो ऽथ वा ।

> तया प्राप्तं तु तद् वित्तं विभाज्यं तद् बृहस्पतिः ॥

तस्मात् पुत्रपौत्रादिभिर् विभागः कर्तव्यः । अत्र स एव विशेषम् आह ।

> समुत्पन्नाद् धनाद् अर्धं तदर्थे स्थापयेत् पृथक् ।

> मासषाण्मासिके श्राद्धे वार्षिके च प्रयत्नतः ॥

अत्र विष्णुः- “यः स चार्थहरः स पिण्डदो यो यस्य आददीत स तस्मै श्राद्धं कुर्यात् । प्राप्तौ त्रिपुरुषं दद्यात्” इति । 

> जङ्गमं स्थावरं हेमरूप्यधान्यरसाम्बरम् ।

> आदाय दापयेच् छ्राद्धे मासषाण्मासिकाब्दिके ॥

शय्यासनवस्त्रछत्रोपनदङ्गुलीयकान्य् अपि श्राद्धे देयात्नि । अन्यस्य् अधनस्य विभागः कर्तव्यः ।

**पुत्राभावे दायग्रहणम्**

अत्र विष्णुः- “अनपत्यस्य प्रमीतस्य धनं पत्न्यभिगामि । तदभावे दुहितृगामि । तदभावे पितृगामि । तदभावे मातृगामि । तदभावे भ्रातृगामि । तदभावे भ्रातृपुत्रगामि । तदभावे सकुल्यगामि । तदभावे बन्धुगामि । तदभावे सहाध्यायिगामि । तदभावे ब्राह्मणधनवर्जं राजगामि । ब्राह्मणधनं ब्राह्मणा एव गृह्णीयुः” । बृहस्पतिः ।

> भार्यासुतविहीनस्य पुरुषस्य मृतस्य तु ।

> माता रिक्थहरा ज्ञेया भ्राता वा तदनुज्ञया ॥

अत्र वृद्धमनुः ।

> अपुत्रा शयनं भर्तुः पालयन्ती व्रते स्थिता ।

> पत्न्यैव दद्यात् तत्पिण्डं कृत्स्नम् अंशं लभेत च ॥

प्रजापतिः ।

> आम्नाये स्मृतितन्त्रे च लोकाचारे च सूरिभिः ।

> शरीरार्धं स्मृता जाया पुण्यापुण्यफले समा ॥

> यस्य नोपरता भार्या देहार्धं तस्य जीवति ।

> जीवत्य् अर्धशरीरे ऽर्थं कथम् अन्यः समाप्नुयात् ॥

बृहस्पतिः ।

> भर्तुर् धनहरी पत्नी तां विना दुहिता स्मृता ।

> तदभावे भ्रातृसुता सकुल्या बान्धवास् तथा ॥

कात्यायनः ।

> अपुत्रस्याथ कुलजा पत्नी दुहितरो ऽपि वा ।

> तदभावे पिता माता भ्राता पुत्राश् च कीर्तिताः ॥

पितामहः ।

> कुल्येषु विद्यमानेषु पितृभ्रातृसनाभिषु ।

> असुतस्य प्रमीतस्य पत्नी तद्भागहारिणी ॥

बृहस्पतिः ।

> पूर्वं मृता हरेद् अग्निम् अन्वारूढा हरेद् अघम् ।

> तत्सपिण्डा बान्धवा वा ये तस्याः परिपन्थिनः ॥

> हिंस्युर् धनानि तान् राजा चोरदण्डेन दण्डयेत् ।

अत्र याज्ञवल्क्यः ।

> पत्नी दुहितरश् चैव पितरौ भ्रातरस् तथा ।

> तत्सुता गोत्रजा बन्धुशिष्यसब्रह्मचारिणः ॥

> एषाम् अभावे पूर्वस्य धनभाग् उत्तरोत्तरः ।

> स्वर्यातस्य ह्य् अपुत्रस्य सर्ववर्णेष्व् अयं विधिः ॥

अपुत्रस्य स्वर्यातस्य विभक्तस्य असंसृष्टिनो धनं परिणीता संयता यज्ञसंयुक्ता स्त्री सकलम् एव गृह्णाति । बह्व्यश् चेत् सजातीया विजातीयाश्च यथांशं विभज्य धनं गृह्णन्ति । तत्र विशेषम् आह व्यासः ।

> द्विसारस्रात् परो दायः स्त्रियै देयो मृतस्य तु ।

> यच् च भर्त्रा धनं दत्तं सा यथाकामम् आप्नुयात् ॥

द्विसाहस्रात् परम् अपि भर्त्रा दत्तं यथाकामम् आप्नुयात् । अदत्ते तु द्विसाहस्रम् एव धनं पत्न्या ग्राह्यम्, नाधिकम् । पत्न्यभावे दुहितानूढैव गृह्णाति । तथा च कत्यायनः ।

> पत्नी भर्तुर् धनहरी या स्याद् अव्यभिचारिणी ।

> तदभावे तु दुहिता यद्य् अनूढा भवेत् तदा ॥

तथा च देवलः ।

> कन्याभ्यश् च पितृद्रव्यं देयं वैवाहिकं वसु ।

> अपुत्रकस्य स्वं कन्या धर्मजा पुत्रवद् धरेत् ॥

अनूढाया एव सापिण्ड्यम्, “अनन्तरः सपिण्डो यः तस्य (तस्य) धनं हरेत्” इति मनुवचनात् । “पुत्राभावे यः प्रत्यासन्नः सपिण्डः” इत्य् आपस्तम्बवचनाच् च अनन्तरस्य सपिण्डस्यैव धनग्रहणं प्रतीयते । अनूढाया अभावे ऽपि असपिण्डयाप्य् ऊढया ग्राह्यम् । तस्या अप्य् एकशरीरान्वयलक्षणस्य सापिण्ड्यस्य सद्भावे प्रत्यासत्तेश् च । अत्र मनु-नारदौ ।

> यथैवात्मा तथा पुत्रः पुत्रेण दुहिता समा ।

> तस्याम् आत्मनि तिष्ठन्त्यां कथम् अन्यो धनं हरेत् ॥

नारदः ।

> पुत्राभावे तु दुहिता तुल्यसन्तानदर्शनात् ।

> पुत्रश् च दुहिता चोभौ पितुः सन्तानकारकौ ॥

बृहस्पतिः ।

> भर्तुर् धनहरी पत्नी तां विना दुहिता स्मृता ।

> अङ्गाद् अङ्गात् सम्भवति पुत्रवद् दुहिता नृणाम् ॥

> तस्याः पितृधनं त्व् अन्यः कथं गृह्णीत मानवः ॥

दुहित्रभावे दौहित्रा गृह्णीयुः । तथा च विष्णुः ।

> अपुत्रपौत्रसन्तानो दौहित्रा धनम् आप्नुयुः ।

> पूर्वेषां तु स्वधाकार्ये पौत्रा दौहित्रका मताः ॥

पौत्राभावे पौत्रकार्यं दौहित्रैर् एव कर्तव्यम् । तथा च मनुः ।

> पौत्रदौहित्रयोः कार्ये न विशेषो ऽस्ति धर्मतः ।

> तयोर् हि मातापितरौ सम्भूतौ तस्य देहतः ॥

तथा ।

> पौत्रदौहित्रयोर् लोके विशेषो नोपपद्यते ।

> दौहित्रे ऽपि ह्य् अमुत्रैनं सन्तारयति पौत्रवत् ॥

स्मृतिः ।

> यथैवात्मा तथा पुत्रः पुत्रेण दुहिता समा ।

> पौत्रदौहित्रयोर् लोके विशेषो नास्ति धर्मतः ॥

मनुः ।

> अकृता वा कृता वापि यं विन्दत् सदृशं सुतम् ।

> पौत्री मातामहस् तेन दद्यात् पिण्डं हरेद् धनम् ॥

तथा ।

> दौहित्र एव च हरेद् अपुत्रस्याखिलं धनम् ।

तदभावे मातापितरौ धनभाजौ । तथा च मनुः ।

> अनपत्यस्य पुत्रस्य माता दायम् अवाप्नुयात् ।

तदभावे पिता, पित्रोर् अभावे भ्रातरो धनभाजः । भ्रातृष्व् अपि सोदराः प्रथमं गृह्णीयुः । देवलः ।

> ततो दायम् अपुत्रस्य विभजेरन् सहोदराः ।

“माता दायम् अवाप्नुयात्,” “विभजेरन् सहोदराः” इति वचनद्वयं न क्रमपरम् । किं तु धनग्रहणे अधिकारमात्रपरम् इत्य् अविरोधः सोदराणाम् अभावे तत्पुत्रा धनभाजः । तयोर् अभावे भिन्नोदराः तत्पुत्राश् च । भ्रातृपुत्राणाम् अभावे तत्पुत्रा धनभाजः । ततः परं सापिण्ड्याभावात् समानोदकाः । तदभावे गोत्रजा धनभाजः । तथा च बोधायनः- “प्रपितामहः पितामहः पिता स्वयं सोदर्याः भ्रातरः सर्वर्णायाः पुत्रः पौत्रः प्रपौत्रः तान् अविभक्तदायादान् सपिण्डान् आचक्षते । विभक्तदायान् अपि सकुल्यान् आचक्षते । तद्वंशजेषु तद्गामीत्य् अर्थो भवति । सपिण्डाभावे सकुल्यः । पूर्वोक्तं सापिण्ड्यं पितृपितामहप्रपितामहेषु त्रिषु जीवत्सु पूर्वेषां त्रयाणाम् अपि सापिण्ड्यम् इति । सप्तपुरुषावधि सापिण्ड्यम्” । तथा च बृहस्पतिः ।

> सपिण्डता तु पुरुषे सप्तमे विनिवर्तते ।

> समानोदकभावस् तु निवर्तेताचतुर्दशात् ॥

तेनैव कल्पान्तरम् अप्य् उक्तम् ।

> जन्मनाम् अस्मृतेर् <u>एके</u> तत्परं गोत्रम् उच्यते । इति ।

समानोदकानाम् अभावे सगोत्रा धनभाजः । सगोत्राणाम् अभावे बान्धवाः । 

बान्धवास् त्रिविधा इति बौधायनः ।

> आत्मपितृष्वसुः पुत्रा आत्ममातृष्वसुः सुताः ।

> आत्ममातुलपुत्राश् च विज्ञेया आत्मबान्धवाः ॥

> पितुः पितृष्वसुः पुत्राः पितुर् मातृष्वसुः सुताः ।

> पितुर् मातुलपुत्राश् च विज्ञेयाः पितृबान्धवाः ॥

> मातुः पितृष्वसुः पुत्रा मातुर् भ्रातृष्वसुः सुताः ।

> मातुर् मातुलपुत्राश् च विज्ञेया मातृबान्धवाः ॥

सर्वबन्धूनाम् अभावे शिष्यः, शिष्याभावे सब्रह्मचारी, तदभावे यः कश्चिच् छ्रोत्रियो गृह्णीयात् । क्षत्रियादिधनं सब्रह्मचारिपर्यन्तानाम् अभावे राजा गृह्णीयात् । सर्ववर्णेष्व् अयम् एव दायक्रमः ।

> उद्योतन-असहायास् त्व् एवं मन्यन्ते ।

> न भ्रातरो न पितरः पुत्रा रिक्थहराः पितुः ।

> पिता हरेद् अपुत्रस्य रिक्थं भ्रातर एव वा ॥

इति मनुवचने “भ्रातर एव वा” इत्य् एवकारात् पुत्राभावे भ्रातॄणाम् एव प्रथमं धनग्रहणं प्रतीयते । तथा हि – अपुत्रस्य स्वर्यातस्य भ्रातृगामि द्रव्यम् । तदभावे मातापितरौ हरेयाताम् । तदभावे पत्नी वा ज्येष्ठेति शङ्खलिखितयोः वचनाच् च प्रथमं भ्रातृगामित्वं प्रतीयते, तथा –

> ततो दायम् अपुत्रस्य विभजेरन् सहोदराः ।

> कुल्या दुहितरो वापि क्रियमाणः पितैव वा ॥

> सवर्णा भ्राततो माता भार्या चेति यथाक्रमम् ।

> तेषाम् अभावे गृह्णीयुः कुल्यानां सहवासिनः ॥

इति देवलवचनाच् च । प्रथमम् अनपत्यस्य सोदरभ्राता धनं गृह्णीयाद् इति प्रतीयेत । सोदरभ्रातुर् अभावे मातापितरौ गृह्णीयाताम् इत्य् <u>एके</u> । संसृष्टीत्य् <u>अन्ये</u> । उक्तानाम् अभावे भारेत्य् <u>अपरे</u> । “पत्नी दुहितरश् च” इत्येवमादीनि यानि पत्न्याः प्रथमं धनाहरणपराणि वाक्यानि तानि सर्वाणि नियुक्तपत्नीविषयाणि । यानि पुनर् दुहितॄणां धनप्रतिपादकानि वाक्यानि तानि पित्रिकाविषणीति । <u>अन्ये</u> तु स्त्रीणां न दायसम्बन्धः, “तस्मात् स्त्रियो निरिन्द्रिया अदायादीः” इति श्रुतेः, 

> धूमावसानिकं ग्राह्यं सभायां स्नानतः पुनः ।

पुराणे,

> वसनाशनवासांसि निगणय्य धवे मृते ।

इति व्यासवचनात्, तथा –

> अन्यत्र ब्राह्मणात् किं तु राजा धर्मपरायणः ।

> तत् स्त्रीणां जीवनं दद्याद् एष दायविधिः स्मृतः ॥

इति नारदवचनात्,

> विधवा यौवनस्था चेन् नारी भवति कर्कशा ।

> आयुषः क्षपणार्थं तु दातव्यं जीवनं तदा ॥

इति बृहस्पतिवचनात्, तथा –

> अपुत्रा योषितश् चैषां भर्तव्याः साधुवृत्तयः ।

इति मनुवचनात्, तथा –

> आढकं भर्तृहीनाया दातव्यं विधवाशनम् ।

इति प्रजापतिवचनात्, तथा –

> अन्नार्थं तण्डुलप्रथम् अपराह्णे तु सेन्धनम् ।

इति वचनाच् चापुत्राया विधवायाः ज्ञातिभरणमात्रम् एव, न दायप्राप्तिः । दाय प्राप्तिस् तु ज्ञातीनाम् एवेति मन्यन्ते ।

> एतत् <u>सर्वम् अयुक्तम्</u> । 

> पिता हरेद् अपुत्रस्य रिक्थं भ्रातर एव वा ।

इति मनुवचने ऽपि क्रमप्रतिपादकशब्दाभावान् न प्रथमे पत्नीव्युदासः । एवकारात् पित्रपेक्षया भ्रातुः प्राथम्यम् । तथा –

> अनपत्यस्य पुत्रस्य माता दायम् अवाप्नुयात् ।

इति मनुवचने ऽपि क्रमपरशब्दाभावात् न पत्न्या व्युदासः । शङ्खलिखित-देवलवचनयोः यद्य् अपि सोदरभ्रातॄणां प्रथमं धनग्रहणं प्रतीयते, तथापि 

> “अनपत्यस्य प्रमीतस्य धनं पत्न्यद्भिगामी” इति वैष्णववचनात्,

> “भार्यासुतविहीनस्य” इति बृहस्पतिवचनात्,

> “अपुत्रा शयनं भर्तुः” इति वृद्धमनुवचनात्,

> “आम्नाये स्मृतितन्त्रे च” इति प्राजापत्यवचनात्,

> “भर्तुर् धनहरी पत्नी” इति बृहस्पतिवचनात्,

> “अपुत्रस्याथ कुलजा” इति कात्यायनवचनात्,

> “कुल्येषु विद्यमानेषु” इति पितामहवचनात्,

> “असुतस्य प्रमीतस्य” इति बृहस्पतिवचनात्,

> “पत्नी दुह्तरश् च” इति याज्ञवल्क्यवचनाच् च,

साध्वाचारायाः पत्न्याः सकलधनग्रहणं प्रथमं बहुभिः वचनैः प्रतीयत इति, तेषाम् आनुगुण्येन तयोर् वचनयोः व्याख्यानं कर्तव्यम् । “स्वर्यातस्य ह्य् अपुत्रस्य भ्रातृगामि द्रव्यम्” इति संसृष्टभ्रातृगामीत्य् अर्थः ।

> यद् वा पाठक्रमवचनेनानेकक्रमवचनाविरोधाय पत्न्या दुहितुर् मातापित्रोश् च पूर्वानुप्रवेशः कर्तव्यः । पत्नीदायपराणि सकलवचनानि नियुक्तपत्नीविषयाणीति यद् उक्तं तद् <u>अयुक्तम्</u>, सर्वत्र नियोगप्रस्तावाभावात् । तथा सर्वाणि दुहितृदायपराणि वाक्यानि पुत्रिकाविषयाणीत्य् अप्य् <u>अयुक्तम्</u>, पुत्रीकरणस्यापि सर्वत्राप्रस्तुतत्वात् । यत् पुनर् अर्थवादः “तस्मात् स्त्रियो निरिन्द्रिया अदायादीःऽ इति तत् पात्नीवतग्रहे पत्न्याः स्त्रिया अंशो नास्तीत्य् एवम्परम्, “इन्द्रियं वै सोमपीथः” इति इन्द्रियशब्दस्य सोमे दर्शनात् । किं च नात्रेन्द्रियशब्दो वीर्यपरः –

> पुमान् पुंसो ऽध्के शुक्ले स्त्री भवत्य् अधिके स्त्रियाः ।

इति स्त्रीणाम् अपि वीर्यवत्वदर्शनात् । तस्मात् स्त्रियो निरिन्दिर्या इति वक्तुं न शक्यत इति इन्द्रियशब्दः सोमपर एव युक्तः । “धूमावसानिकं ग्राह्यम्” इत्य् अल्पधने भर्तरि मृते विभागे जीवनापर्याप्तौ जीवनपर्याप्तं धूमावसानिकं ग्राह्यम् इत्य् उच्यते । अविभक्तभर्तृविषयं वा धूमावसानिकवचनम् ।

> “यज्ञार्थं द्रव्यम् उत्पन्नम्” इत्य् अत्र यज्ञशब्दो धर्ममात्रोपलक्षणपरः, यज्ञस्यैव विवक्षितत्वे दानहोमार्थत्वविरोधात् । ततश् च स्त्रीणाम् अपि पूर्तादिसम्भवान् न विरोधः । “अन्यत्र ब्राह्मणात् किञ्चित्” इत्य् एतद् अवरुद्धस्त्रीविषयम् इति प्रकरणात् गम्यते । “विधवा यौनवस्था चेत्” इति शङ्कितव्यभिचारायाः सकलधनग्रहणनिषेधपरम् । “अपुत्रा योषितश् चैषां भर्तव्याः” इति क्लीबादिभार्याविषयम् इति प्रकरणाद् अवगम्यते, पतिद्वारेण तासाम् अर्थसम्बन्धाभावात् भरणमात्रम् उच्यत इत्य् अविरोधः । “आढकं भर्तृहीनाया दातव्यम्,” तथा “अन्नार्थं तण्डुलप्रस्थम्” इतीत्येवमादीन वचनान्य् अपि शङ्कितव्यभिचारस्त्रीविषयाणि । यद् अपीदं नारदीयवचनम्,

> भरणं चास्य कुर्वीरन् स्त्रीणाम् आ जीवितक्षयात् ।

इति एतत्,

> संसृष्टिनां तु यो भागः तेषाम् एव स इष्यते ।

इति प्रस्तुतसंसृष्टिस्त्रीणाम् अनपत्यानां भरणमात्रपरम् । यद् अपीदं कात्यायनवचनम्,

> विभक्ते संस्थिते द्रव्यं पुत्राभावे पिता हरेत् ।

> भ्राता वा जननी वाथ माता वा तत्पितुः क्रमात् ॥

इति, तद् अपि भार्यादुहित्रोर् अभावे द्रष्टव्यम् । भर्तरि जीवति तेन सह सकलधनस्य स्वामिनि तस्मिन् मृते कथं निर्धना स्यात् । तस्मात् साधुवृत्तयुक्तायाः पत्न्याः सकलधनग्रहणं युक्तम् एव ।

> <u>केचित्</u> तु अल्पधनविषयाणि पत्नीदायवचनानि, महति धने ज्ञातिदाय एवेति मन्यन्ते । 

> पुनर्भूजातौ प्रत्य् आह भारद्वाजः ।

> द्वौ तु यौ विवदेयातां द्वाभ्यां जातौ स्त्रिया धने ।

> तयोर् यद्य् अस्य पित्र्यं स्यात् स तद् गृह्णीत नेतरः ॥

स्वोत्पादकधनम् एव गृह्णीयाताम् इत्य् अर्थः ।

**स्त्रीधनविभागः**

अथ स्त्रीधनविभागः । तत्र मनुः ।

> जनन्या संस्थितायां तु समं सर्वे सहोदराः ।

> भजेरन् मातृकं रिक्थं भगिन्यश् च सनाभयः ॥ इति ।

पितृधनवन् नोद्धारः विषमविभागो वा कर्तव्यः । किं तु सोदराणां पुरुषाणां स्त्रीणां च मातृधने समो विभागो इतीदम् अपरं कर्तव्यम् इत्य् आह ¦

> यस् तासां स्युर् दुहितरः तासाम् अपि यथार्हतः ।

> मातामह्या धनात् किञ्चित् प्रदेयं प्रीतिपूर्वकम् ॥

अत्र विशेषम् आह बृहस्पतिः ।

> स्त्रीधनं तदपत्यानां दुहिता च तदंशिनी ।

> अप्रत्ता चेत् समूढा तु लभते मानमात्रकम् ॥

शङ्खलिखितौ : “समं सर्वे सहोदरा मातृकं रिक्थम् अर्हन्ति कुमार्यश् च” । गौतमः- “स्त्रीधनं दुहितॄणाम् अप्रत्तानाम् अप्रतिष्ठितानां च” । वसिष्ठः- “मातुः पारिणाह्यं स्त्रियो विभजेरन्” । विभजेरन्न् ऊर्ध्वम् इत्य् अनुवृत्तौ, याज्ञवल्क्यः ।

> मातुर् दिहितरः शेषम् ऋणात् ताभ्यां मतेन यः ।

दुहितॄणाम् अभावे तदन्वयाः पुत्राः गृह्णीयुर् इत्य् अर्थः । नारदः ।

> मातुर् दुहितरो ऽभावे दुहितॄणां तदन्वयः ।

पुत्राणां समृद्धत्वे दुहितॄणाम् अभावे तदन्वयः, मातृदौहित्रा गृह्णीयुर् इत्य् अर्थः । कात्यायनः ।

> दुहितॄणाम् अभावे तु रिक्थं पुत्रेषु तद् भवेत् ।

मनुः ।

> मातुस् तु यौतकं यत् स्यात् कुमारीभाग एव सः ।

यौतकं मातृकुललब्धं स्त्रीधनं तत् कुमार्या एव । भर्तृकुललब्धस्त्रीधने पुत्राः कन्याश् च सापिण्ड्यात् तुल्याः । कन्याभावे प्रत्ताप्य् प्रतिष्ठिताः पुत्रैः तुल्याः अप्रतिष्ठिताः अप्रजाः, “प्रजा वै प्रतिष्ठा” इति ब्राह्मणवादात् निर्धना वा । क्रमविभागस्त्रीधनविशेषम् आह मनुः ।

> स्त्रियास् तु यद् भवेद् वित्तं पित्रा दत्तं कथञ्चन ।

> ब्राह्मणी तद् धरेत् कन्या तद् अपत्यस्य वा भवेत् ॥

क्रमविवाहे ब्राह्मणीव्यतिरिक्तासु अप्रजासु मृतासु तासां धनं ब्राह्मणीप्रसूता कन्यका हरेत् । तत्पुत्रो वा न तु भर्त्रादयः । पित्रा दत्तम् इति स्त्रीधनमात्रोपलक्षणम् । अत्र पारस्करः ।

> अप्रत्तायास् तु दुहितुः स्त्रीधनं परिकीर्तितम् ।

> पुत्रस् तु नैव लभते प्रत्तायां तु समांशभाक् ॥

स्त्रीधनलक्षणम् आह मनुः ।

> अध्यग्न्यध्याहवनिकं दत्तं च प्रीतिकर्मणि ।

> भ्रातृमातृपितृप्राप्तं षड्विधं स्त्रीधनं स्मृतम् ॥

अत्र विशेषम् आह नारदः ।

> अध्यग्न्यध्याहवनिकं भर्तृदायं तथैव च ।

> भ्रातृदत्तं पितृभ्यां च षड्विधं स्त्रीधनं स्मृतम् ॥

अत्र याज्ञवल्क्यः ।

> पितृमातृपतिभ्रातृदत्तम् अध्यग्न्युपागतम् । 

> आधिवेदनिकाद्यं च स्त्रीधनं परिकीर्तितम् ॥

अत्र विष्णुः- “पितृमातृसुतभ्रातृदत्तम् अध्यग्न्युपागतम् आधिवेदनिकं बन्धुदत्तं शुल्कम् अग्न्याधेयिकम् इति स्त्रीधनम्” । देवलः ।

> वृत्तिर् आभरणं शुल्कं लाभं च स्त्रीधनं भवेत् ।

कात्यायनः ।

> प्राप्तं शिल्पैस् तु यद् वित्तं प्रीत्या चैव यद् अन्वितम् ।

> भर्तुः स्वाम्यं धने तत्र शेषं तु स्त्रीधनं स्मृतम् ॥

भर्तुर् अन्यतो बन्धुभ्यः प्रीत्या यल् लब्धम् इत्य् अर्थः । स्वशिल्पैः प्राप्ते, भर्तृव्यतिरिक्तबन्धूनां सकाशात् प्रीत्या प्राप्ते च शेषे चाध्यग्न्यादिलक्षणे धने स्त्रीणां स्वाम्यं स्त्रीधनम् इत्य् अर्थः । अध्यग्न्यादिस्वरूपं स एवाह ।

> विवाहकाले यः स्त्रीभ्यो दीयते ह्य् अग्निसन्निधौ ।

> तद् अध्यग्निकृतं सद्भिः स्त्रीधनं परिकीर्तितम् ॥

> यत् पुनर् लभते नारी नीयमाना पितुर् गृहात् ।

> अध्याहवनिकं नाम स्त्रीधनं समुदाहृतम् ॥

> प्रीत्या प्रदत्तं यत् किञ्चित् श्वश्र्वा वा श्वशुरेण वा ।

> पादवन्दनिकं यत् तत् लावण्यार्जितम् उच्यते ॥

> विवाहात् परतो यत् तु लब्धं बन्धुकुलात् स्त्रिया ।

> अन्वाधेयं तद् उक्तं तु लब्धं बन्धुकुलात् तथा ॥

> गृहोपस्करवाह्यानां दोह्याभरणकर्मिणाम् ।

> मूल्यं लब्धं तु यत् किञ्चित् तच् छुल्कं परिकीर्तितम् ॥

अपुत्राया अपि विवाहभेदेन दायादान् आह मनुः ।

> अन्वाधेयं च यद् वित्तं पत्या प्रीतेन चैव यत् ।

> पत्यौ जीवति वृत्तायाः प्रजायास् तद्धनं भवेत् ॥

> ब्राह्मदैवार्षगान्धर्वप्राजापत्येषु यद् धनम् ।

> अप्रजायाम् अतीतायां भर्तुर् एव तद् इष्यते ॥

उक्तेषु पञ्चविधेषु विवाहेष्व् अप्रजायाम् अतीतायां भर्तुर् एव स्त्रीधनं भवतीत्य् अर्थः ।

> यस्यै तु स्याद् धनं दत्तं विवाहेष्व् आसुरादिषु ।

> अतीतायाम् अप्रजायां मातापित्रोस् तद् इष्यते ॥

आसुरपैश्शाचराक्षसेषु त्रिषु विवाहेषु अप्रयायाम् अतीतायां मातापितृभ्यां दत्तं मातापित्रोर् एव भवतीत्य् अर्थः । देवलः ।

> सामान्यं पुत्रकन्यानां मृतायां स्त्रीधनं स्त्रियाम् ।

> अप्रजायां हरेद् भर्ता माता भ्राता पितापि वा ॥

पूर्वार्धेन मातरि मृतायाम् अष्टविधेषु विवाहेषु स्त्रीधने पुत्रकन्यायां समग्रहणम् उच्यते । उत्तरार्धेनासुरादिषु विवाहेषु तद्धनं प्रदातृभिर् एवादेयम् उच्यते । भर्तृदत्तं भर्ता हरेत् । मात्रादिभिर् दत्तं तैर् एवादेयम् इति । कात्यायनः ।

> दुहितॄणाम् अभावे तु रिक्थं पुत्रेषु तद् भवेत् ।

> बन्धुदत्तं तु बन्धूनाम् अभावे भर्तृगामि तत् ॥

> भगिन्यो बान्धवैः सार्धं विभजेरन् सभर्तृकाः ।

> स्त्रीधनस्येति धर्म्यो ऽयं विभागे तु प्रकल्पितः ॥

दुहितॄणाम् अभावे इत्याद्यष्टविधविवाहविषयम् । बन्धुदत्तम् इत्यासुरादिविवाहविषयम् । पुत्राणाम् अभावे बन्धुभिर् मातुलादिभिर् दत्तं तेषाम् एव । बन्धूनाम् अभावे तैर् दत्तं भर्तृगामि ।

> पक्षान्तरम् आह “भगिन्यः” इति अर्धेन । बन्धुषु सत्सु बन्धुदत्तं “सभर्तृका भगिन्यो बान्धवैःसह विभजेरन्” इति । अत्र कात्यायनः ।

> आसुरादिषु यल् लब्धं पैतृकं स्त्रीधनं स्त्रिया ।

> अभावे तदपत्यानां मातापित्रोस् तद् इष्यते ॥

यमः ।

> आसुरादिषु यद् द्रव्यं विवाहेषु प्रदीयते ।

> अप्रजायाम् अतीतायां पितैव तु धनं हरेत् ॥

गौतमः- “भगिनीशुल्कं सोदर्याणाम् ऊर्ध्वं मातुः । पूर्वं चैके” । याज्ञवल्क्यः ।

> बन्धुदत्तं तथा शुल्कम् अन्वाधेयिकम् एव च ।

> अप्रजायाम् अतीतायां बान्धवास् तद् अवाप्नुयुः ॥

तत्र शुल्कं द्विविधम् । कन्याविक्रयमूल्यत्वेन कन्यावद्भ्यो दत्तम् एकम् । तन् मातृगामि भ्रातृगामि वा । कन्याभूषणगृहोपकरणमूल्यत्वेन दत्तम् अपरं शूल्कम् । तद् दातृभिर् एवादेयम् । अत्र बोधायनः ।

> अप्रजायां मृतायां तु पुत्रिकायां कथञ्चन ।

> धनं तत्पुत्रिकाभर्ता हरेतैवाविचारयन् ॥

तथा देवल-बोधायनौ ।

> रिक्थं मृतायां कन्यायां गृह्णीयुः सोदराः समम् ।

> तदभावे भवेन् मातुः पितुर् मातुश् च तत्क्रमात् ॥

मनुः ।

> पत्यौ जीवति यः स्त्रीभिर् अलङ्कारो धृतो भवेत् ।

> न तं भजेरन् दायादाः भजमानाः पतन्ति ते ॥

अलङ्मारस्यादत्तत्वेनास्त्रीधनत्वात् भर्तृधनत्वेन मृते भर्तरि पुत्राणां विभागे प्राप्ते, तदपवादो ऽनेन क्रियते । कात्यायनः ।

> स्त्रीणां भर्तृकुलाल् लब्धं पितुः कुलत एव वा ।

> भूषणं न विभाज्यं स्यात् जीवने च न योजयेत् ॥

आपस्तम्बः- “अलङ्कारो भार्याया ज्ञातिधनं चेत्य् एके” । प्रीतिदत्तस्यालङ्कारस्य स्वत्वे प्राप्ते स्थावरे ऽपवादम् आह नारदः ।

> भर्त्रा प्रीतेन यद् दत्तं स्त्रियै तस्मिन् मृते ऽपि तत् ।

> सा यथाकामम् अश्नीयात् दद्याद् वा स्थावराद् ऋते ॥

“प्रीतिदत्तं स्थावरम्” दातरि मृते स्त्रियाः न स्वं भवतीत्य् अर्थः । <u>केचित्</u> तु प्रीतिदत्तं स्थावरम् अप् स्वम् एव । अनुमन्तुर् अभावे दानयोग्यं न भवतीत्य् उच्यत इति वदन्ति । अत्र विशेषम् आह याज्ञवल्क्यः ।

> दुर्भिक्षे धर्मकार्ये च व्याधौ सम्प्रतिरोधके ।

> गृहीतं स्त्रीधनं भर्त्रा नाकामो दातुम् अर्हति ॥

कात्यायनः ।

> नैव भर्ता नैव सुतो न पिता भ्रातरो न च ।

> आदाने वा विसर्गे वा स्त्रीधने प्रभविष्णवः ॥

> यदि ह्य् अन्यतरो ह्य् एषां स्त्रीधनं भक्षयेद् बलत् ।

> सवृद्धिकं प्रकाप्यः स्यात् दण्डं चैव समाप्नुयात् ॥

> तद् एव यद्य् अनुज्ञाप्य भक्षयेत् प्रीतिपूर्वकम् ।

> मूल्यम् एव स दाप्यः स्याद् यदासौ धनवान् भवेत् ॥

> व्याधितं व्यसनार्तं च धनिकैर् वोपपीडितम् ।

> ज्ञात्वा निसृष्टं यत् प्रीत्या दद्याद् आत्मेच्छया तु सः ॥

देवलः ।

> वृत्तिर् आभरणं शूल्कं लाभं च स्त्रीधनं भवेत् ।

> भोक्त्री तत् स्वयम् एवेदं पतिर् नार्हत्य् अनापदि ॥

> वृथा मोक्षे च भोगे च स्त्रियै दद्यात् सवृद्धिकम् ।

> पुत्रार्तिहरणे चापि स्त्रीधनं भोक्तुम् अर्हति ॥

कात्यायनः ।

> अपकारक्रियायुक्ता निर्लज्जा चार्थनाशिका ।

> व्यभिचाररता या च स्त्रीधनं न च सार्हति ॥

> भ्रत्रा प्रतिश्रुतं देयम् ऋणवत् स्त्रीधनं सुतैः ।

> तिष्ठेत भर्तृकुले या वा सा वा पितृकुले वसेत् ॥

वृद्धमनुः ।

> स्वभर्तृलब्धं रिक्थं यत् विना शुल्कं तदर्हणम् ।

> शेषं विभागं कुर्वीत सा भवत्य् अंशिनी खलु ॥

कवषः ।

> कन्याविक्रयमूल्यं यद् अर्हणं शुल्कम् एव वा ।

> तद्विनाशं प्रकुर्वीत सा भवत्य् अंशिनी खलु ॥

कात्यायनः ।

> ऊढया कन्यया वापि भर्तुः पितृगृहे ऽपि वा ।

> भ्रातुः सकाशात् पित्रोर् वा लब्धं सौदायिकं स्मृतम् ॥

> सौदायिकं धनं प्राप्य त्रीणां स्वातन्त्र्यम् इष्यते ।

> यस्मात् तद् आनृशंस्यार्थं तैर् दत्तं तत् प्रजीवनम् ॥

> सौदायिके सदा स्त्रीणां स्वातन्त्र्यं प्रैकीर्तितम् ।

> विक्रये चैवे दाने च यथेष्टं स्थावरेष्व् अपि ॥

आपदि भर्तृपुत्राद्यनुमत्यभावे ऽपि विक्रयादिषु न दोष इत्य् अभिप्रायः । अत्र याज्ञवल्क्यः ।

> अधिविन्नः स्त्रियै दद्याद् आधिवेदनिकं समम् ।

> न दत्तं स्त्रीधनं यस्यै दत्ते त्व् अर्धं प्रकल्पयेत् ॥

अत्र अर्धशब्दः परिपूरकांशपरः । कात्यायनः ।

> अथ चेत् स द्विभार्यः स्यात् न च तां भजते पुनः ।

> प्रीत्या निसृष्टम् अपि चेत् प्रतिदाप्यः स तद्बलात् ॥

> ग्रासाच्छादनवासानाम् आच्छेदो यत्र दृश्यते ।

> तत्र स्वान्य् आददीत स्त्री विभागे रिक्थिनां तथा ॥

> लिखितस्यैव धर्मो ऽयं प्राप्ते पितृकुले वसेत् ।

> व्याधिता प्रेतकाले तु गच्छेद् भर्तृकुलं तथा ॥

अत्र विशेषम् आह बृहस्पतिः ।

> मातृष्वसा मातुलानी पितृव्यस्त्री पितृष्वसा ।

> श्वश्रूः पूर्वपत्नी च मातृतुल्याः प्रकीर्तिताः ॥

> यद्य् आसाम् औरसो न स्यात् सुतो दौहित्र एव वा ।

> तत्सुतो वा धनं तासां स्वस्रीयाद्याः समाप्नुयुः ॥

चतुर्थपर्यन्तसपिण्डेषु सत्सु इदं वचनं न प्रवर्तते । पञ्चमप्रभृत्यसपिण्डेषु सत्सु इदं वचनं प्रवर्तत इति व्याख्यातृभिर् उक्तम् । 

> <u>अन्यैर्</u> एवं व्यवस्था कृत । मातृष्वसृप्रभृतीनां षण्णां प्रति सम्बन्धिषु स्वस्रीयादिषु षट्सु प्राप्तेषु यत्राप्रजस्त्रीधनविषये भर्तुः प्राप्तिः तत्र तदभावे भर्तृद्वारेण सम्बन्धिषु त्रिषु प्रत्यासत्त्यतिशयवशेन प्रथमं भर्तुर् अनुजो ऽर्हति पूर्वजपत्नीधनम् । तदभावे तस्याः भ्रातुः पुत्रो ऽर्हति । तदभावे जामातार्हति । स्वस्रीयाद्या इत्य् अपत्यप्रत्ययेनापत्यमात्रप्रतीतेः स्त्रीणां पुरुषाणां च दायसम्बन्धो युत इति <u>केचित्</u> । 

> <u>अन्ये</u> तु स्त्रीपुंससाधारणातिदेशे ऽपि पुंस्य् एव प्रथमं प्रतीत्युदयात्, “तस्मात् स्त्रियो निरिन्द्रियाः” इत्य् अर्थवाददर्शनाच् च पुरुषाणाम् एव दायसम्बन्धो न स्त्रीणाम् इति मन्यन्ते । 

**संसृष्टानां दायः**

अथ संसृष्टिनां दायः । तत्र मनुः ।

> विभक्ताः सह जीवन्तो विभजेरन् पुनर् यदि ।

> समस् तत्र विभागः स्यात् ज्यैष्ट्यं तत्र न विद्यते ॥

संसृष्टिनां विभागे ज्येष्ठांशोद्धारो न कर्तव्य इत्य् अर्थः ।

> येषां ज्येष्ठः कनिष्ठो वा हीयेतांशप्रदानतः ।

> म्रियेतान्यतरो वापि तस्य भागो न लुप्यते ॥

महापातकिनो नांशप्रदाहो इति वचनाद् येषां पुरुषाणां ज्येष्ठः कनिष्ठो वा ब्रह्महत्यदिना अंशप्रदानान् निवृत्तः हीयेत वा तस्य भागो न लुप्यते । न संसृष्टिनो गृह्णीयुः । कथं तर्हि कर्तव्यम् इत्य् अपेक्षायाम् आह स एव ।

> सोदर्या विभजेयुस् तं समेत्य सहिताः समम् ।

> भ्रातरो ये च संसृष्टा भगिन्यश् च सनाभयः ॥

पतितस्य मृतस्य प्रव्रजितस्य वा भागं सोदर्याः सम्भूय विभजेयुः । भ्रातरो ये च संसृष्टा असोदराः ते असंसृष्टैः समानोदरैः सह विभजेयुः । सोदर्या अस्यार्थसंसर्गाभावे ऽप्य् उदरसंसर्गाद् ग्रहणम् । भिन्नोदरस्योदरसंसर्गाभावेनाप्य् अर्थसंसर्गाद् ग्रहणम् इति । तथा मृतस्य सनाभयो ऽपि भगिन्यः पूर्वोक्तसोदरसंसर्गिभ्यां सह समं विभजेयुर् इति । भ्रातरो ये च संसृष्टा इति भ्रातृग्रहम् अन्येन पित्रा पितृव्येण वा संसर्गे तत्पत्न्यादिप्राप्त्यर्थम् इति आचार्यविश्वरूपैर् उक्तम् । अथ याज्ञवल्क्यः ।

> संसृष्टिनस् तु संसृष्टी सोदरस्य तु सोदरः ।

> दद्याच् चापहरेच् चांशं जातस्य च मृतस्य च ॥

विभक्तं धनं पुनर् मिश्रीकृतं संसृष्टम् । तद् अस्यास्तीति संसृष्टी । तत्र संसृष्टिषु नियमं बृहस्पतिर् आह ।

> विभक्तो यः पुनः पित्रा भ्रात्रा वैकत्र संस्थितः ।

> पितृव्येणाथ वा प्रीत्या स तु संसृष्ट उच्यते ॥

तस्य संसृष्टिनो मृतस्यांशं विभागकाले अविज्ञातगर्भायां भार्यायां पश्चाद् उत्पन्नस्य पुत्रस्य संसृष्टी दद्यात् । तथाविधपुत्राभावे मृतांशं संसृष्ट्येवाहरेत् न पत्न्यादि । सोदरस्य संसृष्टिनो मृतस्याशं सोदरः संसृष्टिजातस्य दद्यात् । पुत्राभावे स्वयम् एवापहरेद् इति । संसृष्टिन्य् अपुत्रे स्वर्याते संसृष्टिनो भिन्नोदरस्यासंसृष्टिनः समानोदरस्य च सद्भावे कथं धनस्य हरणम् इत्य् अपेक्षायाम् आह ।

> अन्योदर्यस् तु संसृष्टी नान्योदर्यधनं हरेत् ।

> असंसृष्ट्य् अपि चादद्यात् संसृष्टो नान्यमातृजः ॥

अन्योदर्यः सापत्नो भ्राता संसृष्टिधनं न कृत्स्नं हरेत्, अपि त्व् अर्धम् । असंसृष्ट्य् अर्धान्तरम् आददीत । को ऽसाव् असंसृष्टी इत्य् आशङ्कायाम् आह, संसृष्ट इति । एकोदरः संसृष्टः सोदर्य इति यावत् । नान्यमातृज इत्य् अत्रैव शब्दाध्याहारेण व्याख्यानं कर्तव्यम् । संसृष्ट्य् अन्यमातृज एव संसृष्टिनो धनं नाददीत । अपि तु असंसृष्ट्य् अपि सोदर आददीत । अत्रापि शब्दश्रवणात् नान्यमातृज एवेत्य् अवधारणम् निषेधेनावगम्यते । तेनाध्याहारः कर्तव्यः । संसृष्टिविषये पत्नीदायनिवृत्ते तासाम् आभरणात् भरणम् कर्तव्यम् । 

> तथा संसृष्टिनं प्रत्य् आह नारदः ।

> भरणं चास्य कुर्वीरन् स्त्रीणाम् आ जीवितक्षयात् । इति ।

यद् इदं संसृष्टिनो धनग्रहणम् उक्तं तत्पुत्रपत्नीदुहितॄणाम् अभावे इति <u>केचित्</u> । तथा बृहस्पतिः ।

> यदा कश्चित् प्रमीयेत प्रव्रजेद् वा कथञ्चन ।

> न लुप्यते तस्य भागः सोदरस्य विधीयते ॥

> या तस्य भगिनी सा तु ततो ऽंशं लब्धुम् अर्हति ।

> अनपत्यस्य धर्मो ऽयम् अभार्यापितृकस्य च ॥

<u>ननु</u>,

> भरणं चास्य कुर्वीरन् स्त्रीणाम् आ जीवितक्षयात् ।

> रक्षन्ति शय्यां भर्तुश् चेद् आच्छिन्द्युर् इतरासु च ॥

इति नारदवचनात्, भार्यासद्भाव एव संसृष्टिनो धनग्रहणम् इति गम्यते । सत्यम्, पत्नी दायायोग्या स्त्रीषु नारदवचनम् इत्य् अविरोधः । यासु स्मृतिषु योषिद्विधवानारीस्त्रीभार्यादिशब्दप्रयोगः, तासु तासां भरणम् एव । यासु स्मृतिषु पत्नीशब्दप्रयोगः तासु दायग्रहणम् इति वृद्धाः । अत्र विशेषम् आह बृहस्पतिः ।

> संसृष्टिनां तु यः कश्चित् विद्याशौर्यादिना धनम् ।

> प्राप्नोति तस्य दातव्यौ द्व्यंशौ शेषाः समांशिनः ॥

कात्यायनः ।

> संसृष्टानां तु संसृष्टा पृथक्स्थानां पृथक्स्थिताः ।

> अभावे ऽर्थहरा ज्ञेया निर्बीजान्योन्यभागिनः ॥

संसृष्टानां कस्यचिद् अपुत्रस्य मरणे संसृष्टिन एव धनम् । तथा असंसृष्टानां कस्यचित् अपुत्रस्य मरणे असंसृष्टानाम् एव धनम् । तेषाम् अभावे इतरेषाम् अपि । संसृष्टेषु निबीजेषु निरन्वयमृतेषु असंसृष्टास् तद्धनहारिणः । तथा असंसृष्टेषु निर्बीजेषु संसृष्टास् तद्धनहारिणः । तत्र विशेषम् आह याज्ञवल्क्यः ।

> वानप्रस्थयतिब्रह्मचारिणां रिक्थभागिनः ।

> क्रमेणाचार्यसच्छिष्यधर्मभ्रात्रैकतीर्थिनः ॥

अत्र भगवान् विष्णुः- “वानप्रस्थधनम् आचार्यो गृह्णीयात् शिष्यो वा” । 

**इति श्रीवरदराजीये व्यवहारनिर्णये दायविभागकाण्डः समाप्तः**

## द्यूत-समाह्वयादि-षट्-पद-काण्डम्

**द्यूतसमाह्वयम्**

अथद्यूतसमाह्वयाख्यम् उच्यते । तयोर् लक्षणम् आह मनुः ।

> अप्राणिभिर् यत् क्रियते तल् लोके द्यूतम् उच्यते ।

> प्राणिभिः क्रियते यत् तु स विज्ञेयः समाह्वयः ॥

नारदः ।

> अक्षवध्रिशलाकाद्यैः देवनं जल्पकारितम् ।

> पणक्रीडावयोभिश् च पदं द्यूतसमाह्वयम् ॥

> अन्योन्यं परिगृह्णीताम् पक्षिमेषमृगादयः ।

> प्रहरन्ते कृतपणाः ते वदन्ति समाह्वयम् ॥

तत्र अप्राणिभिः अक्षादिभिर् यत् देवनं पणपूर्वकं क्रियते तद् द्यूतम् । प्राणिभिः मल्लमेषमहिषकुक्कुटादिभिः पणपूर्वं क्रियमाणः समाह्वय इत्य् उच्यत इत्य् अर्थः ।

मनुः ।

> द्यूतं समाह्वयं चैव राजा राष्ट्रे निवारयेत् ।

> राज्यस्यान्तकराव् एतौ दवौ दोषौ पृथिवीक्षिताम् ॥

> द्यूतात् पुरातने कल्पे दृष्टं वैरतरं महत् ।

> तस्माद् द्यूतं न सेवेत हास्यार्थम् अपि बुद्धिमान् ॥

धर्मपुत्रस्य द्यूते महद् वैरं द्रष्टव्यमित्य् अर्थः ।

> द्यूतं समाह्वयं चैव यः कुर्याद् यश् च कारयेत् ।

> तान् सर्वान् घातयेद् राजा शूद्रांश् च द्विजलिङ्गिनः ॥

कात्यायनः ।

> ध्रुवं द्यूतात् कलिर् यस्मात् विषं सर्पमुखाद् इव ।

> तस्माद् राजा निवर्तेत विषयव्यसनं हि तत् ॥

> वर्तते चेत् प्रकाशं तद् द्वारबन्धिततोरणम् ।

> असम्मोहार्थम् आर्याणां कारयेत् तत्करप्रदम् ॥

बृहस्पतिः ।

> द्यूतं निषिद्धं मनुना सत्यशौचधनापहम् ।

> तत्प्रवर्तितम् अन्यैस् तु राजभागसमन्वितम् ॥

> सभिकाधिष्टितं कार्यं तस्करज्ञापकं हि तत् ।

अक्षादिनिखिलक्रीडोपकरणकल्पनायुक्ता सभा यस्य स सभिकः । याज्ञवल्क्यः ।

> ग्लहे शतिकवृद्धेस् तु सभिकः पञ्चकं शतम् ।

> गृह्णीयुर् धूर्तकितवाः तस्करा दशकं शतम् ॥

परस्परं सम्प्रतिपत्त्या कितवकल्पितः पणः ग्लह इत्य् उच्यते । तत्र ग्लहे तदाश्रया शातिका शतपरिमिता तदधिकपरिमिता वा वृद्धिर् यस्यासौ शतिकवृद्धिः । तस्मात् धूर्तकितआत् पञ्चकं शतम् आत्मकवृद्ध्यर्थं सभिको गृह्णीयात् । जितग्लहस्य विंशतितमं भागं गृह्णीयाद् इत्य् अर्थः । इतरस्मात् परिपूर्णशतिकवृद्धेः कितवाद् दशकं शतं जितद्रव्यदशमं भागं सभापतिर् गृह्णीयात् । 

> द्यूतम् एकमुखं कार्यं तत्करज्ञानकारणात् ।

> एष एव विधिर् ज्ञेयः प्राणिद्यूतसमाह्वये ॥

एकमुखम् एकप्रधानं कुर्यात् । कात्यायनः ।

> सभिकः कारयेत् द्यूतं देयं दद्याच् च तं नृपे ।

> दशकं च शतं वृद्धिं गृह्णीयात् स पराजितात् ॥

> जेतुर् दद्यात् स्वकं द्रव्यं जितं ग्राह्यं त्रिपक्षकम् ।

> सद्यो वा सभिकेनैव कितवात् तु न संशयः ॥

नारदः ।

> सभिकः कारयेद् द्यूतं देयं दद्याच् छतं नृपे ।

> दशकं च शतं वृद्धिः तस्य स्यात् द्यूतकारिता ॥

> अथ वा कितवो राज्ञे दत्वा भागं यथोदितम् ।

> प्रकाशं देवनं कुर्यद् एवं दोषो न विद्यते ॥

> द्विर् अभ्यस्ताः पतन्त्य् अक्षा ग्लहे यस्याक्षदेविनः ।

> जयस् तस्य परस्याहुः किइतवस्य पराजयम् ॥

कात्यायनः ।

> एकरूपो द्विरूपो वा द्यूतो यस्याक्षदेविनः ।

> दृश्यते विजयस् तस्य यस्मिन्न् अक्षा व्यवस्थिताः ॥

बृहस्पतिः ।

> द्वन्द्वयुद्धेन यः कश्चिद् अवसादम् अवाप्नुयात् ।

> तत् स्वामिना पणो देयो यस् तत्र परिकल्पितः ॥

नारदः ।

> अनिर्दिष्टस् तु राज्ञा द्यूतं कुर्वीत मानवः ।

> न स तं प्राप्नुयात् कामं विनयं चैव सो ऽर्हति ॥

> कूटाक्षदेविनः पापान् निर्हरेद् द्यूतमण्डलात् ।

> कण्ठे ऽक्षमालाम् आबद्ध्य सर्वेषां विनयः स्मृतः ॥

याज्ञवल्क्यः ।

> राज्ञा सचिह्नं निर्वास्याः कूटाक्षोपधिदेविनः ।

विष्णुः- “द्यूते च कूटाक्षदेविनां करच्छेदः । उपधिदेविनां सन्दंशच्छेदः ।

> कितवेष्व् एव तिष्ठेरन् कितवाः संशयं प्रति ।

> य एव तत्र द्रष्टारः त एवैषां तु साक्षिणः ॥

> एष एव विधिर् ज्ञेयः प्राणिद्यूतसमाह्वये ।

**द्यूतसमाह्वयः समाप्तः**

**वाक्पारुष्यम्**

अथ वाक्पारुष्यं नाम विवादपदम् उच्यते । नारदः ।

> देशजातिकुलासीनाम् आक्रोशन्यङ्गसञ्ज्ञितम् ।

> यद् वचःप्रतिकूलार्थं वाक्पारुष्यं तद् उच्यते ॥

न्यङ्गसञ्ज्ञा शिरःपाण्याद्यङ्गच्छेदयुक्तं वचनम् । तथा च कात्यायनः ।

> हुङ्कारं चैव त्वङ्कारं लोके यच् च निगर्हितम् ।

> अनुकुर्याद् अथ ब्रूयाद् वाक्पारुष्यं तद् उच्यते ॥

> निष्ठुराश्लीलतीव्रत्वात् तद् अपि त्रिविधं स्मृतम् ।

> गौरवानुक्रमाद् अस्य दण्डो ऽप्य् अत्र क्रमाद् गुरुः ॥

नारदः ।

> साक्षेपं निष्ठुरं ज्ञेयम् अश्लीलं न्यङ्गसञ्ज्ञितम् ।

> पतनीयैर् उपक्रोशैः तीव्रम् आहुर् मनीषिणः ॥

कात्यायनः ।

> यत् त्व् असत्सञ्ज्ञितैर् अङ्गैः परम् आक्षिपता क्वचित् ।

> अभूतैर् वाथ भूतैर् वा निष्ठुरा वाक् स्मृता तु सा ॥

> न्यङ्गावगू(गो)रणं वाचा क्रोधात् तु कुरुते यदा ।

> वृत्तैर् देशकुलानां च अश्लीला सा बुधैः स्मृता ॥

> महापातकयुक्ता च जगद्द्वेषकरी च या ।

> जातिभ्रंशकरीयाथ तीव्रा सा प्रथिता च वाक् ॥

बृहस्पतिः ।

> देशजातिकुलादीनां क्षेपः पापेन योजनम् ।

> द्रव्यं विना तु प्रथमं वाक्पारुष्यं तद् उच्यते ॥

> भगिनीमातृसम्बन्धम् उपपातकशंसनम् ।

> पारुष्यं मध्यमं प्रोक्तं वाचिकं शास्त्रवेदिभिः ॥

> अभक्ष्यापेयकथनं महापातकशंसनम् ।

> पारुष्यम् उत्तमं प्रोक्तं तीव्रम् आहुर् मनीषिणः ॥

कात्यायनः ।

> अदुष्टस्यैव यो दोषान् कीर्तयेत् कोपकारणात् ।

> अन्यापदेशवादी च वाग्दुष्टं तं नरं विदुः ॥

मनुः ।

> मातरं पितरं जायां भ्रातरं तनयं गुरून् ।

> आक्षारयञ् छतं दाप्यः पन्थानं चाददद् गुरोः ॥

कात्यायनः ।

> मोहात् प्रमोहात् सङ्घर्षात् प्रीत्या चोक्तं मयेति यः ।

> नाहम् एव पुनर् वक्ष्ये दण्डार्धं तस्य कल्पयेत् ॥

अत्र बृहस्पतिः ।

> समानयोः समो दण्डो न्यूनस्य द्विगुणः स्मृतः ।

> उत्तमस्यार्धिको दण्डो वाक्पारुष्ये परस्परम् ॥

अत्र विष्णुः- “काणखञ्जादीनां तत्त्ववाद्य् अपि कार्षापणद्वयं दण्डः” । याज्ञवल्क्यः।

> सत्यासत्यान्यथा स्तोत्रैः न्यूनाङ्गेन्द्रियरोगिणाम् ।

> क्षेपं करोति चेद् दण्ड्यः पणान् अर्धत्रयोदशान् ॥

> अभिगन्तास्मि भगिनीं मातरं वा तवेति ह ।

> शपन्तं दापयेद् राजा पञ्चविंशतिकं दमम् ॥

> बाहुग्रीवानेत्रसक्थिविनाशे वाचिके दमः ।

> शत्यस् तदर्धके पादनासाकर्णकरादिषु ॥

> अशक्तस् तु वदन्न् एवं दण्डनीयः पणान् दश ।

> तथा शक्तः प्रतुभुवं दाप्यः क्षेमाय तस्य तु ॥

> क्षिपन् स्वस्रादिकं दद्यात् पञ्चाशत्पणिकं दमम् ।

मनु-नारदौ ।

> शतं ब्राह्मणम् आक्रुश्य क्षत्रियो दण्डम् अर्हति ।

> वैश्यो ऽध्यर्धं शतं चैव शूद्रस् तु वधम् अर्हति ॥

> विप्राः पञ्चशतं दण्ड्याः क्षत्रियस्याभिशंसने ।

> वैश्यं स्याद् अर्धपञ्चाशच् छूद्रे द्वादशको दमः ॥

बृहस्पतिः ।

> सच्छूद्रस्यायम् उद्दिष्टो विनयो ऽनपराधिनः ।

> गुणहीनस्य पारुष्ये ब्राह्मणो नापराध्नुयात् ॥

तथा ।

> वैश्यस् तु क्षत्रियाक्रोशे दण्डनीयः शतं भवेत् ।

> तदर्धं क्षत्रियो वैश्यं क्षिपन् विनयम् अर्हति ॥

> शूद्राक्रोशे क्षत्रियस्य पञ्चविंशतिको दमः ।

> वैश्यस्य चैव द्विगुणः शास्त्रविद्भिर् उदाहृतः ॥

> वैश्यम् आक्षारयन् शूद्रो दाप्यः स्यात् पथमं दमम् ।

तथा ।

> क्षत्रियं मध्यमं चैव विप्रम् उत्तमसाहसम् ।

अत्र मनु-नारदौ ।

> एकजातिर् द्विजातींस् तु वाचा दारुणया क्षिपन् ।

> जिह्वायाः प्राप्नुयाच् छेदं जघन्यप्रभवो हि सः ॥

> नामजातिग्रहं त्व् एषाम् अभिद्रोहेण कुर्वतः ।

> निखेयो ऽयोमयः शङ्कुर् ज्वलन्न् आस्ये दशाङ्गुलः ॥

शूद्रे प्रकृते बृहस्पतिः ।

> धर्मोपदेशं दर्पेण द्विजानाम् अस्य कुर्वतः ।

> तप्तम् आसेचयेल् तैलं वक्त्रे श्रोत्रे च पार्थिवः ॥

शूद्र इत्य् अनुवृत्तौ गौतमः- “अथास्य वेदम् उपशृणव्तस् त्रपुजतुभ्यां श्रोत्रप्रतिपूरणम् उदाहरणे जिह्वाच्छेदो धारणे शरीरभेदः” । अत्र यमः ।

> खण्डशश् छेदयेज् जिह्वाम् ऋचं चै यद्य् उदाहरेत् ।

मनुः ।

> पापोपपापवक्तारो महापातकशंसकाः ।

> आद्यमध्योत्तमान् दण्डान् दद्युस् ते यथाक्रमम् ॥

अत्र याज्ञवल्क्यः ।

> त्रैविद्यनृपदेवानां क्षेप उत्तमसाहसः ।

> मध्यमो जातिपूगानां प्रथमो ग्रामदेशयोः ॥

नारदः ।

> उपक्रुश्य च राजानं वर्त्मनि स्वे व्यवस्थितम् ।

> जिह्वाच्छेदाद् भवेच् छुद्दिः सर्वस्वहरणेन वा ॥

ब्राह्मणस्य सर्वस्वहरणम्, जात्यन्तरस्य जिह्वाच्छेदः । याज्ञवल्क्यः ।

> राज्ञो ऽनिष्टप्रवक्तारं तस्यैवाक्रोशकं तथा ।

> तन्मन्त्रस्य च भेत्तारं छित्त्वा जिह्वां प्रवासयेत् ॥

नारदः ।

> लोके ऽस्मिन् द्वाव् अवक्तव्याव् अदण्ड्यौ च प्रकीर्तितौ ।

> ब्राह्मणश् चैव राजा च तौ हीदं बिभ्रतो जगत् ॥

> पतितं पतितेत्य् उक्त्वा चोरं चोरेति वा पुनः ।

> वचनात् तुलयदोषः स्यात् मिथ्या द्विर्दोषवान् भवेत् ॥

> ब्राह्मणो ऽपि स्वजातीयम् ऋणादिव्यपदेशतः ।

> वाक्पारुष्यं प्रकुर्वाणः स भवेद् उपपातकी ॥

**दण्डपारुष्यम्**

अथ दण्डपारुष्याख्यं विवादपदम् उच्यते । अत्र बृहस्पतिः ।

> हस्तपाषाणलगुडैः भस्मकर्दमपांसुभिः ।

> आयुधैश् च प्रहरणं दण्डपारुष्यम् उच्यते ॥

नारदः ।

> तस्यापि दृष्टं त्रैविध्यं मृदुमध्योत्तमक्रमात् ।

> अवगोरणनिःसङ्गपातनक्षतदर्शनैः ॥

> हीनमध्योत्तमानां तु त्रयाणां समतिक्रमात् ।

> त्रीण्य् एव साहसान्य् आहुः तत्र कण्टकशोधने ॥

याज्ञवल्क्यः ।

> भस्मपङ्करजःस्पर्शे दण्डो दशपणः स्मृतः ।

> अमेध्यपार्ष्णिनिष्ठ्यूतस्पर्शने द्विगुणः स्मृतः ॥

> समेष्व् एवं परस्त्रीषु द्विगुणस् तूत्तमेषु च ।

> हीनेष्व् अर्धदमो मोहमदादिभिर् अदण्डनम् ॥

कात्यायनः ।

> छर्दिमूत्रपुरीषाद्यैर् अधोनाभेश् चतुर्गुणः ।

> षड्गुणः कायमध्ये तु मूर्ध्नि त्व् अष्टगुणो दमः ॥

> उद्गूरणे तु हस्तस्य कार्यो द्वादशको दमः ।

> स एव द्विगुणः प्रोक्तः पातने तु सजातिषु ॥

बृहस्पतिः ।

> उद्यते तु शिलाकाष्ठे कर्तव्यः प्रथमो दमः ।

> परस्परं हस्तपादे दशविंशतिकस् तथा ॥

> इष्टकोपकाष्ठैश् च ताडने तु द्विमाषकः ।

> द्विगुणः शोणितोद्भेदे दण्डः कार्यो मनीषिभिः ॥

याज्ञवल्क्यः ।

> शोणितेन विना दुःखं कुर्वन् काष्ठादिभिर् नरः ।

> द्वात्रिंशतं पणं दाप्यो द्विगुणं दर्शने ऽसृजः ॥

मनुः ।

> त्वग्भेदकः शतं दण्ड्यो लोहितस्य च दर्शकः ।

> मांसभेत्ता तु षण्णिष्कान् प्रवास्यास् त्व् अस्थिभेदकः ॥

बृहस्पतिः ।

> त्वग्भेदे प्रथमो दण्डो मांसभेदे तु मध्यमः ।

> उत्तमस् त्व् अस्थिभेदे तु घातने तु प्रमापणम् ॥

> कर्णनासाकरछेदे दन्तभेदाङ्गभेदने ।

> कर्तव्यो मध्यमो दण्डो द्विगुणः पातिते सति ॥

कात्यायनः ।

> कर्णोष्ठघ्राणपादाक्षिजिह्वाशिश्नकरस्य च ।

> छेदने चोत्तमो दण्डो भेदने मध्यमो भृगुः ॥

मनुः ।

> मनुष्याणां पशूनां च दुःखाय प्रहृते सति ।

> यथा यथा महद् दुःखं दण्डं कुर्यात् तथा तथा ॥

याज्ञवल्क्यः ।

> विप्रपीडाकरं छेद्यम् अङ्गम् अब्राह्मणस्य तु ।

> उद्गूर्णे प्रथमो दण्डः स्पर्शने तु तदर्धकः ॥

नारदः ।

> येन येनावरो वर्णो ब्राह्मणस्यापराध्नुयात् ।

> तदङ्गं तस्य छेत्तव्यम् एवं शुद्धिम् अवाप्नुयात् ॥

बृहस्पतिः ।

> द्वयोः प्रहरतोर् दण्डः समयो ऽस्तु समः स्मृतः ।

> आरम्भको ऽनुबन्धी च दाप्यः स्याद् अधिकं दमम् ॥

नारदः ।

> पूर्वम् आक्षारयेद् यस् तु नियतं स्यात् स दोषभाक् ।

> पश्चाद् यः सो ऽप्य् असत्कारी पूर्वे तु विनयो गुरुः ॥

बृहस्पतिः ।

> आक्रुष्टस् तु समाक्रोशंस् ताडितः प्रतिताडयन् ।

> हत्वाततायिनं चैव नापराधी भवेन् नरः ॥

अथ वृद्धकात्यायनः ।

> उक्त्वा परुषम् उक्तस् तु ताडयित्वा तु ताडितः ।

> यम् उद्दिश्य त्यजेत् प्राणान् तेन न स्यात् स किल्बिषी ॥

मनु-नारदौ ।

> सहासनम् अभिप्रेप्सुर् उत्कृष्टस्यापकृष्टजः ।

> कट्यां कृताङ्को निर्वास्यः स्फिचं वास्य निकृन्तयेत् ॥

> अवनिष्टिवतो दर्पात् द्वाव् ओष्ठौ छेदयेन् नृपः ।

> अवमूत्रयतो मेढ्रम् अवशर्दयतो गुदम् ॥

> केशेषु गृह्णतो हस्तौ छेदयेद् अविचारयन् ।

> पादयोर् नासिकायां च ग्रीवायां वृषणे तथा ॥

मनुः ।

> अधस्तात् तु प्रहर्तव्या नोत्तमाङ्गे कथञ्चन ।

> अतो ऽन्यथा प्रवृत्तस् तु यथोक्तं दण्डम् अर्हति ॥

कात्यायनः ।

> वाक्पारुष्ये यथैवोक्ताः प्रतिलोमानुलोमतः ।

> तथैव दण्डपारुष्ये पात्या दण्डा यथाक्रमम् ॥

मनुः ।

> अङ्गावपीडनं चास्य व्रणशोणितयोस् तथा ।

> समुत्थानव्ययं दाप्यः सर्वदण्डम् अथापि वा ॥

बृहस्पतिः ।

> अङ्गावपीडने चैव भेदने छेदने तथा ।

> समुत्थानव्ययं दाप्यः कलहापहृतं च यत् ॥

नारदः ।

> पुत्रापराधे न पिता नाश्वेन शुनि दण्डभाक् ।

> न मर्कटेन तत्स्वामी तेनैव प्रेषिता न चेत् ॥

याज्ञवल्क्यः ।

> शक्तो ऽप्य् अमोषयन् स्वामी दंष्ट्रिनां शृङ्गिणां तथा ।

> प्रथमं साहसं दद्यात् विकृष्टे द्विगुणं तथा ॥

> असाक्षिकहते चिह्नैः युक्तिभिश् चागमेन च ।

> द्रष्टव्यो व्यवहारस् तु कूटचिह्नकृताद् भयात् ॥

बृहस्पतिः ।

> हतः स दृश्यते यत्र घातकस् तु न दृश्यते ।

> पूर्ववैरानुमानेन ज्ञातव्यः स महीभुजा ॥

> प्रातिवेश्यानुवेश्याश् च तस्य मित्राणि बान्धवाः ।

> प्रष्टव्या राजपुरुषैः सामादिभिर् उपक्रमैः ॥

> विज्ञेयः साध्यसंसर्गाच् चिह्नहोढेन वा नरैः ।

कात्यायनः ।

> कूटस्य बहवो यत्र प्रहरन्ति रुषान्विताः ।

> मर्मप्रहारदो यस् तु घातकः स उदाहृतः ॥

> मर्मघाती च यस् तेषां यथोक्तं दापयेद् दमम् ।

> आरम्भकः सहायाश् च दोषभाजस् तदर्थतः ॥

> आश्रयः शस्त्रदाता च भरदाता च कर्मणाम् ।

> युक्त्योपदेशकश् चैव तद्विनाशः प्रदर्शकः ॥

> उपेक्षाकार्ययुक्तश् च दोषयुक्तानुमोदकः ।

> अनिषेधक्षमो यः स्यात् सर्वे ते कार्यकारिणः ॥

> न शारीरो ब्राह्मणस्य दण्डो भवति कर्हिचित् ।

> गुप्ते तु बन्धने बध्वा राजा भक्तं प्रदापयेत् ॥

> यथापराधं विप्रास् तु कर्माण्य् अपि च कारयेत् ॥

कात्यायनः ।

> हेत्यादिभिर् न पश्येच् चेत् दण्डपारुष्यकारणम् ।

> तद् असाक्षीकृतं तत्र दिव्यं वाध्वनि योजयेत् ॥

अत्र याज्ञवल्क्यः ।

> दुःखम् उत्पादयेद् यस् तु स समुत्थानजं व्ययम् ।

कात्यायनः ।

> समुत्थानव्ययं चासौ दद्याद् आ व्रणरोपणात् ।

मनुः ।

> भार्या पुत्रश् च दासश् च दासी भृत्यश् च पञ्चमः ।

> प्राप्तापराधास् ताड्याः स्युः रज्वा वेणुदलेन वा ॥

याज्ञवल्क्यः ।

> दुःखे च शोणितोत्पादे शाखाङ्गच्छेदने तथा ।

> दण्डः क्षुद्रपशूनां च द्विपणप्रभृतिः क्रमात् ॥

> लिङ्गस्य छेदने मृत्यौ मध्यमे मूल्यम् एव च ।

> महापशूनाम् एतेषु स्थानेषु द्विगुणो दमः ॥

कार्षापणशतं दण्ड्य इत्य् अनुवृत्तौ विष्णुः- 


        पशूनां पुंस्त्वघाती तथा गजाश्वोष्ट्रगोघाती ह्य् एकपादः कार्यः । मांसविक्रयी च ग्राम्यपशुघाती च कार्षापणशतं पण्ड्यः । पशुस्वामिनश् च तन्मूल्यं दद्यात् । अरण्यपशुघाती कार्षापणापञ्चाशतम् । पक्षिघाती मत्स्यघाती च दशकार्षापणान् । क्रीडोपघाती कार्षापणम् ॥

कात्यायनः ।

> त्रिपणो द्वादशपणो वधे तु मृगपक्षिणाम् ।

> सर्पमार्जारकुलश्वसूकरवधे नृणाम् ॥

मनुः ।

> गोकुमारीदेवपशम् उक्षाणम् ऋषभं तथा ।

> वाहयन् साहसं पूर्वं प्राप्नुयाद् उत्तमं वधे ॥

कात्यायनः ।

> श्रान्तान् क्षुधार्तांस् तृषितान् नाकाले वाहेयन् नरः ।

> खरगोमहिषोष्ट्रादीन् प्राप्नुयात् पूर्वसाहसम् ॥

> मनुष्यमारणे क्षिप्रं चोरवत् किल्बिषं भवेत् ।

> प्राणभृत्सु महत्स्व् अर्धं गोकरओष्ट्रगवादिषु ॥

> क्षुद्रकाणां पशूनां च हिंसायां दशमो दमः ।

> पञ्चाशतं भवेद् दण्डः शुभेषु मृगपक्षिषु ॥

> गर्दभाजाविकानां तु दण्डः स्यात् पञ्चमाषकः ।

> माषकस् तु भवेद् दण्डः श्वसूकरनिपातने ॥

कात्यायनः ।

> प्रमापणे प्राणभृतां प्रतिरूपं तु दापयेत् ।

> पश्वानुरूप्यं मूल्यं वा दाप्य इत्य् अब्रवीन् मनुः ॥

अत्र मनुः ।

> दशस्थानानि दण्डस्य मनुः स्वायम्भुवो ऽब्रवीत् ।

> त्रिषु वर्णेषु यानि स्युर् अक्षतो ब्राह्मणो व्रजेत् ॥

> उपस्थम् उदरं जिह्वा हस्तौ पादौ च पञ्चमः ।

> चक्षुर् नासा च कर्णौ च धनं देहस् तथैव च ॥

बृहस्पतिः ।

> हस्तश् च लिङ्गनयनजिह्वाकर्णौ च नासिका ।

> ग्रीवा पादस् तु सन्दंशो ललाटोष्ठौ गुदं कटी ॥

> स्थानान्य् एतानि दण्डस्य निर्दिष्टानि चतुर्दश ।

तीव्रदोषविषयम् इदम् ।

> ललाटकर्णौ ब्राह्मणस्य नान्यो दण्डो विधीयते ।

यमः ।

> जगत् सर्वम् इदं हन्यात् ब्राह्मणस्य न तत्समम् ।

> तस्मात् तस्य वधं राजा मनसापि न चिन्तयेत् ॥

> अवध्यान् ब्राह्मणान् आहुः सर्वपापेष्व् अवस्थितान् ।

> यद् यद् विप्रेषु कुशलं तत् तद् राजा समाचरेत् ॥

> न जातु ब्राह्मणं हन्यात् सर्वपापेष्व् अवस्थितम् ।

> राष्ट्राद् एनं बहिः कुर्यात् समग्रधनम् अक्षतम् ॥

> वध्ये कर्मणि तिष्ठन्तं समग्रधनसंयुतम् ।

> विवासयेद् द्विजं राजा दोषं विख्याप्य संसदि ॥

बोधायनः- “ब्राह्मणस्य ब्रह्महत्यागुरुतल्पगमनस्वर्णस्तेयसुरापानेषु कबन्धभगश्वापदसुराध्वजान् तप्तेनायसेन ललाटे ऽङ्कयित्वा विषयान्तरे निर्वास्यः” । मनुः ।

> गुरुतल्पे भगः कार्यः सुरापे च सुराध्वजः ।

> स्तेये च श्वपदं कार्यं ब्रह्महण्य् अशिराः पुमान् ॥

> असम्भोज्या ह्य् असं याज्यः असम्पाट्याविवादिनः ।

> चरेयुः पृथिवीं दीनाः सर्वधर्मबहिष्कृताः ॥

> ज्ञातिसम्बन्धिभिस् त्व् एते त्यक्तव्याः कृतलक्षणाः ।

> निर्दया निर्नमस्काराः तन् मनोर् अनुशासनम् ॥

> प्रायश्चित्तं तु कुर्वाणाः पूर्ववर्णा यथोदित्म् ।

> नाङ्क्या राज्ञा ललाटे स्युः दाप्यास् तूत्तमसाहसम् ॥

> आगमस् तु ब्राह्मणस्येव कार्यो मध्यमसाहसः ।

> विवास्यो वा भवेद् राष्ट्रात् सद्रव्यः सपरिच्छदः ॥

> इतरे कृतवन्तस् तु पापान्य् एतान्य् अकामतः ।

> सर्वस्वहारम् अर्हन्ति कामतस् तु प्रवासनम् ॥

यमः ।

> ब्राह्मणस्यापराधेषु चतुर्ष्व् एवं विधीयते ।

> शिरसो मुण्डनं दण्डः पुरान् निर्वासनं ततः ॥

> प्रख्यापनार्थं पापस्य प्रयाणं गर्दभेन च ।

> ललाटे चिह्नकरणं कुर्याद् राजा यथाविधि ॥

> गुरुतल्पे सुरापाने स्तेये ब्राह्मणहिंसने ।

> यथाक्रमं प्रवक्ष्यामि चिह्नान्य् आह यथा मनुः ॥

> गुरुतल्पे भगः कार्यो व्रतघ्नस्य द्विजन्मनः ।

> सुराध्वजः सुरापाने सुरापस्य च कारयेत् ॥

> स्तेये च श्वपदं कृत्वा शिखिवत् तेन कुट्टयेत् ।

> विशिराः पुरुषः कार्यः ललाटे ब्रह्मघातिनः ॥

> एतैस् तु पतितैः सार्धं संयोगं कुरुते द्विजः ।

> सो ऽसम्भोज्यस् तु कर्तव्यः मनुः स्वायम्भुवो ऽब्रवीत् ॥

> परित्याज्याः कृतङ्कास् तु ज्ञातिसम्बन्धिबान्धवैः ॥

मनुः ।

> कार्षापणं भवेद् दण्ड्यो यत्रान्यः प्राकृतो जनः ।

> तत्र राजा भवेद् दण्ड्यः सहस्र इति धारणा ॥

> ब्राह्मणान् बाधमानं तु कामाद् अवरवर्णजम् ।

> हन्याच् चित्रैर् वधोपायैः उद्वेजनकरैर् नृपः ॥

कात्यायनः ।

> प्रव्रज्यावसितं शूद्रं जपहोमपरं तथा ।

> तुथेन शासयेद् राजा दण्ड्यो वा द्विगुणं दमम् ॥

> अस्पृश्यशूद्रदासानां नराणां पापकारिणाम् ।

> प्रातिलोम्यप्रसूतानां ताडनं नार्थतो दमः ॥

> परतन्त्रास् तु ये केचित् दासत्वे ये च संस्थिताः ।

> अनाथास् ते निर्दिष्टाः तेषां दण्डस् तु ताडनम् ॥

> बन्धनं चैव तेषां हि तथैव तु निपीडनम् ।

> एष दण्डो हि दासस्य नार्थदण्डो बृहस्पतिः ॥

**इति वरदराजीये दण्डपारुष्यम्**

**स्तेयम्**

अथ स्तेयसाहसपदम् उच्यते । अत्र मनुः ।

> साहसं स्याद् अन्वयवत् प्रसभं कर्म यत् कृतम् ।

> निरन्वयं भवेत् स्तेयं कृत्वापव्ययते च यत् ॥

> यच् च सान्वयम् अपि कृत्वापव्ययने च यत् ।

अन्वयवत् इति सरक्षम् उच्यते । तेन रक्षकसहिते प्रसभं चाविशङ्कितेन यत् क्रियते तत् साहसम् । निरन्वयं तु यद् अनाधिष्ठं रक्षकेन कृतम् अपि अपच्यवते ।

> निह्नुते तद् अपि स्तेयं कृत्वापव्ययने च यत् ।

> द्विविधांस् तस्करान् विद्यात् परद्रव्यापहारिणः ॥

> प्रकाशांश् चाप्रकाशांश् च चारचक्षुर् महीपतिः ।

नारदः ।

> क्षुद्रमध्योत्तमानां तु द्रव्यानाम् अपकर्षणात् ।

> मृद्भाण्डासनखट्वास्थिदारुचर्मतृणादि यत् ॥

> शमीधान्यं कृतान्नं च क्षुद्रद्रव्यम् उदाहृतम् ।

> वासः कौशेयवर्जं च गोवर्जं पशवस् तथा ॥

> हिरण्यवर्जं लोहं च मधं व्रीहियवा अपि ।

> हिरण्यं रत्नकौशेयं स्त्रीपुङ्गोगजवाजिनः ॥

> देवब्राह्मणराज्ञां च विज्ञेयं द्रव्यम् उत्तमम् ।

> उपायैर् विविधैर् एषां वञ्चयित्वापकर्षणम् ॥

> सुप्तमत्तप्रमत्तेभ्याह् स्तेयम् आहुर् मनीषिणः ॥

मनुः ।

> द्रव्याणि हिंस्याद् यो यस्य ज्ञानतो ऽज्ञानतो ऽपि वा ।

> स तस्योत्पादयेत् तुष्टिं राज्ञे दद्याच् च तत्समम् ॥

शङ्खलिखितौ- “कूटशासनप्रयोगे राजशासनप्रतिषेधे कूटतुलामानप्रतिमान् व्यवहारे शरीरे अङ्गच्छेदे वा” । मनुः ।

> कूटशासनकर्तॄंश् च पर्कृतीनां च दूषकान् ।

> स्त्रीबालब्राह्मणघ्नांश् च हन्याद् विट्सेविनस् तथा ॥

> द्विविधान् तस्करान् विद्यात् परद्रव्यापहारिणः ।

> प्रकाशांश् चाप्रकाशांश् च चारचक्षुर् महीपतिः ॥

नारदः ।

> तद् अपि त्रिविधं प्रोक्तं द्रव्यापेक्षं मनीषिभिः ।

क्रयादिषु स्वत्वहेतुं विना यया कया च विधया अप्रकाशहरणम् एव स्तेयम् । नारदः ।

> प्रकाशतस्करास् तत्र कूटमानतुलाश्रिताः ।

> उत्कोचकाः सोपधिकाः कितवाः पण्ययोषितः ॥

> प्रतिरूपकराश् चैव मङ्गलादेशवृत्तयः ।

> इत्येवमादयो ज्ञेयाः प्रकाशास् तस्करा भुवि ॥

> अप्रकाशास् तु विज्ञेया बहिरभ्यन्तराश्रिताः ।

> सुप्तमत्तप्रमत्तांश् च मुष्णन्त्य् आक्रम्य ये नराः ॥

बृहस्पतिः ।

> सन्धिच्छेदः पान्थमुषो द्विचतुष्पादहारिणः ।

> उत्क्षेपकाः सस्यहरा ज्ञेयाह् प्रच्छन्नतस्कराः ॥

व्यासः ।

> साधनाङ्गान्विता रात्रौ चिवरन्त्य् अविभाविताः ।

> अविज्ञातविवासाश् च ज्ञेयाः प्रच्छन्नतस्कराः ॥

> उत्क्षेपकः सन्धिभेत्ता पान्थ उद्ग्रन्थिभेदकः ।

> स्त्रीपुंयोऽश्वपशुस्तेयी चोरो नवविधः स्मृतः ॥

तत्र त्रिविधस्य साहसस्य दण्डप्रकारम् आह नारदः ।

> तस्य दण्डक्रियापेक्षः प्रथमस्य शतावरः ।

> मध्यमस्य तु शास्त्रज्ञैः दृष्टः पञ्चशतावरः ॥

> वधः सर्वस्वहरणं पुरान् निर्वासनाङ्कने ।

> तदङ्गच्छेद इत्य् उक्तः दण्ड उत्तमसाहसे ॥

> स्यातां संव्यवहार्यौ तौ धृतदण्डौ तु पूर्वयोः ।

> धृतदण्डो ऽप्य् असम्भाष्यो ज्ञेय उत्तमसाहसे ॥

शङ्खलिखितौ- “कूटशासनप्रयोगराजशासनप्रतिषेधकूटतुलामानप्रतिमाने व्यवहारेण” । मनुः ।

> कूटशासनकर्तॄंश् च प्रकृतीनां च दूषकान् ।

> स्त्रीबालब्राह्मणघ्नांश् च हन्याद् विट्सेविनस् तथा ॥ इति ।

तान् प्रत्य् आह मनुः ।

> तान् विदित्वा तु चरितैः गूढैस् तत्कर्मचारिभिः ।

> चारैश् चानेकसंस्थानैः प्रसह्य वशम् आनयेत् ॥

> तेषां दोषान् अभिख्याप्य स्वे स्वे कर्मनि तत्त्वतः ।

> कुर्वीत शासनं राजा सम्यक् सारापराधतः ॥

सरशब्देनार्थ उच्यते । बृहस्पतिः ।

> संसर्गचिह्नलोप्त्रैश् च विज्ञेयो राजपूरुषैः ।

> प्रदाप्योपहृतं राज्ञा दमैः शास्त्रप्रचोदितैः ॥

संसर्गो दुष्टैः सह वर्तनम् । चिह्नं श्वापदं चौर्योपकरणं च । लोप्त्रं चोरितद्रव्यम् । तेषां मार्गस्थानम् आह मनुः ।

> सभाप्रपाद्यूतशाला वेश्ममध्यान्नविक्रयाः ।

> चतुष्पथं चैत्यवृक्षः समाजप्रक्षणादि च ॥

> जीर्णोद्यानान्य् अरण्यानि कारुकावेशनानि च ।

> शून्यानि चाप्य् अगाराणि वनान्य् उपवनानि च ॥

> एवंविधान् नृपो देशान् गुलमस्थावरजङ्गमैः ।

> तस्करप्रतिषेधार्थं चारैश् चाप्य् अनुचारयेत् ॥

> तत्सहायैः स्वानुगतैः नानाकर्मप्रवेदिभिः ।

> विद्याद् उत्सादयेच् चैव निपुणैः पूर्वतस्करैः ॥

> भक्ष्यभोज्योपदेशैश् च ब्राह्मणानां च दर्शनैः ।

> शौर्यकर्मोपदेशैश् च कुर्यात् तेषां समागतम् ॥

> ये तत्र नोपसर्पन्ति मूलप्रणिहितान् जनान् ।

> तान् प्रगृह्य नृपो हन्यात् समित्रज्ञातिबान्धवान् ॥

चोरान्वेषणार्थं राज्ञा प्रेरिता ये यथोक्तकारिणो न भवन्ति तेषम् उक्तो दण्डः । चोरनिग्रहे नियमम् आह ।

> न होढेन विना चोरं घातयेद् धार्मिको नृपः ।

> सहोढं सोपकरणं घातयेद् अविचारयन् ॥

होढः अपहृतद्रव्यैकदेशः । उपकरणशब्देन सहकारिण उच्यन्ते । 

> भयोपधाभिश् चित्राभिः ब्रूयुस् तथ्यं यथा हि ते ।

> देशं ग्रामं दिशं नाम जातिं वा सम्प्रतिश्रयम् ॥

> कृतं कार्यं सहायाश् च प्रष्टव्याः स्युर् विगृह्य ते ।

> वर्णस्व्राकारभेदात् ससन्दिग्धनिवेदनात् ॥

> अदेशकालदृष्टत्वान् निवासस्य विशोधनात् ।

> असद्व्ययात् पूर्वचौर्याद् असत्संसर्गकारणात् ॥

> एतैर् अप्य् अवगन्तव्यो न होढैर् अपि केवलैः ॥

चोराधिकारे व्यासः ।

> ते पदेनानुगन्तव्या विभाव्या लोप्त्रदर्शनैः ।

> द्यूतस्त्रीपानसक्त्या च निरायव्ययकर्मभिः ॥

नारदः ।

> यांस् तत्र चोरान् गृह्णीयात् तान् विताड्य विलुप्य च ।

> अवघुष्य च सर्वत्र हन्याच् चित्रवधेन तु ॥

> अचोरा अपि दृश्यन्ते चोरैः सह समागताः ।

> यदृच्छया नैव तु तान् नृपो दण्डेन संस्पृशेत् ॥

याज्ञवल्क्यः ।

> चोरं प्रदाप्यापहृतं घातयेद् विविधैर् वधैः ।

> सचिह्नं ब्राह्मणं कृत्वा स्वराष्ट्राद् विप्रवासयेत् ॥

> ग्रामेष्व् अपि च ये केचित् चोराणां भक्तदायकाः ।

> भाण्डावकाशदांश् चैव सर्वांस् तान् अपि घातयेत् ॥

बृहस्पतिः ।

> इष्टकापूर्णसंयुक्तो रक्तमाल्यविभूषितः ।

> घोषितस् तेन चौर्येण स्तेनो राज्ञा निहन्यते ॥

> अन्नप्रदाता स्तेनानां स्तेन एव स उच्यते ।

> तस्य हृत्वा तु सर्वस्वं श्वपदं तु मुखे ऽङ्कयेत् ॥

> भित्त्वा गृहं गृहीत्वा स्वं कृत्वा संस्कारम् एव च ।

> राजा साहसिकं राष्ट्रात् …… त्यजेत् ॥

चोराधिकारे कात्यायनः ।

> क्रेतारश् चैव भाण्डानां प्रतिग्राहिण एव च ।

> समदण्डाः स्मृताः सर्वे ये च प्रच्छादयन्ति तान् ॥

प्रज्ञातविषयम् इदम् । अप्रज्ञातेषु न दोषः । अत एव गौतमः- “चोरसमः सचिवो मतिपूर्वं प्रतिग्रहीतापि” । अत्र नारदः ।

> उत्क्रोशतां जनानां तु ह्रियमाणे धने तथा ।

> श्रुत्वा ये नाभिधावन्ति ते ऽपि तद्दोषभागिनः ॥

> राज्ञः कोशापहर्तॄंश् च हन्याद् एवाविचारयन् ।

> वन्दिग्रहांस् तथा वाजिकुञ्जराणां च हारिणः ॥

> प्रसह्य घातिनश् चैव शूलम् आरोपयेन् नृपः ॥

मनुः ।

> राज्ञः कोषापहर्तॄंश् च प्रातिकूल्येष्व् अवस्थितान् ।

> अरीणाम् उपजप्तॄंश् च शातयेद् विविधैर् वधैः ॥

> सन्धिं छित्त्वा तु ये चौर्यं रात्रौ कुर्वन्ति तस्कराः ।

> तेषां छित्त्वा नृपो हस्तौ तीक्ष्णे शूले निवेशयेत् ॥

सन्धिछेदनं कवाटादियन्त्रभेदनम् । नारद-कात्यायनौ ।

> स्वदेशघातिनो ये स्युः तथा मार्गनिरोधिनः ।

> तेषां सर्वस्वम् आदाय राजा शूले निवेशयेत् ॥

पूर्वोक्तं दमनियमम् आह मनुः ।

> अङ्गुलि सन्धिभेदस्य छेदयेत् प्रथमे ग्रहे ।

> द्वितीये हस्तचरणौ तृतीये वधम् अर्हति ॥

तथा मनुः ।

> अग्निदान् भक्तदांश् चैव तथा शस्त्रावकाशदान् ।

> सन्निधातॄंश् च मोषस्य शिष्याच् चोरान् इवेश्वरः ॥

> तटाकभेदकं हन्याद् अप्सु शुद्धवधेन वा ।

> यद् वापि प्रतिसंस्कुर्याद् दद्याच् चोत्तमसाहसम् ॥

प्रतिसंस्कारः समाधानम् । अत्र याज्ञवल्क्यः ।

> विषाग्निदां स्त्रियं चैव पुरुषघ्नीम् अगर्भिणीम् ।

> सेतुभेदकरीम् अप्सु शिलां बद्ध्वा प्रवेशयेत् ॥

> विषाग्निदां पतिगुरुनिजापत्यप्रमापिणीम् ।

> विकर्णकरनासोष्ठीं कृत्वा गोभिः प्रमापयेत् ॥

तथा ।

> क्षेत्रवेश्मग्रामवनविवीतखलदाहकाः ।

> राजपत्न्यभिगामी च दग्धव्याः स्युः कटाग्निना ॥

तथा मनुः ।

> गोष्ठागारायुधागारदेवतागारभेदकान् ।

> हस्त्यश्वरथहन्तॄंश् च हन्याद् एवाविचारयन् ॥

याज्ञवल्क्यः ।

> बन्दिग्राहांस् तथा वाजिकुञ्जराणां च हारिणः ।

> प्रसह्य घातिनं चैव शूलम् आरोपयेन् नरान् ॥

तथा च विष्णुः- “गोऽश्वोष्ट्रगजापहाय् एककरपादः कार्यः । अजाव्यपहारे एककरश् च” । तत्र नारदः ।

> महापशून् स्तेनयतो दण्ड उत्तमसाहसः ।

> मध्यमो मध्यमपशून् पूर्वः क्षुद्रपशोर् हृतौ ॥

बृहस्पतिः ।

> यस् तु पूर्वं निविष्टस्य तटाकस्योदकं हरेत् ।

> आगमं वाप्य् अपां भिन्द्यात् स दाप्यः पूर्वसाहसम् ॥

> चिकित्सकानां सर्वेषां मिथ्याप्रचरतां दमः ।

> अमानुषेषु प्रथमो मानुषेषु तु मध्यमः ॥

> अज्ञातौषधमन्त्रस् तु यस् तु व्याधेर् अतत्त्ववित् ।

> रोगिभ्यो ह्य् अर्थम् आदत्ते स दण्ड्यश् चोरवद् भिषक् ॥

मनुः ।

> सङ्क्रमध्वजयष्टीनां प्रतिमानाञ्च भेदकः ।

> प्रैकुर्याच् च तत् पूर्वं पञ्च दद्याच् छतानि च ॥

कात्यायनः ।

> हरेत् भिन्द्यात् दहेद् वापि देवानां प्रतिमां यदि ।

> तद्गृहं चैव यो भिन्द्यात् प्राप्नुयात् पूर्वसाहसम् ॥

तत्र शङ्खलिखितौ- “प्रतिमारामकृपसङ्क्रमध्वजसेतुनिपानभङ्गेषु तत्समुत्थापनं प्रतिसंस्कारो ऽष्टशतं च” । प्रतिसंस्कारः प्रतिमान्तरनिर्माणम् । मनुः ।

> अदूषितानां द्रव्याणां दूषणे भेदने तथा ।

> मणीनाम् अप्य् अवेधे च दण्डः प्रथमसाहसः ॥

अदूषितानां चन्दनहिङ्ग्वादीनां भेदनम् । अकांस्यादीनां मणीनाम् अपि वेधव्यतिरिक्तभेदेन गुरुद्रव्येष्व् इदं द्रष्टव्यम् । अत्र याज्ञवल्क्यः ।

> भेषजस्नेहलवणगन्धदान्यगुडादिषु ।

> पण्येषु हीनं क्षिपत(ः) पणा दण्डस् तु षोडश ॥

तथा मनुः ।

> प्राकारस्य च भेत्तारं परिखानां च पूरकम् ।

> द्वाराणां चैव भेत्तारं क्षिप्रम् एव प्रवासयेत् ॥

> अभिचारेषु सर्वेषु कर्तव्यो द्विशतो दमः ।

> मूलकर्मणि चानाप्ते कृत्यासु विविधासु च ॥

मूलकर्मणि वशीकारकर्मणि । अनाप्ते फल इत्य् अर्थः । कात्यायनः ।

> प्रव्रज्यावसितं शूद्रं जपहोमपरायणम् ।

> वधेन शासयेत् पापं दण्ड्यो वा द्विगुणं दमम् ॥

> अस्पृश्यधूर्तदासानां नराणां पापकारिणाम् ।

> प्रतिलोमप्रसूतानां ताडनं नार्थतो दमः ॥

> परतन्त्रास् तु ये केचिद् दासत्वं ये च संश्रिताः ।

> अनाथास् ते तु निर्दिष्टाः तेषां दण्डस् तु ताडनम् ॥

> यच् च यस्योपकरणं येन जीवन्ति कारवः ।

> सर्वस्वहरणे ऽप्य् एषां न राजा हर्तुम् अर्हति ॥

कात्यायनः ।

> सुवर्णशतम् एकं तु वधार्हो दण्डम् अर्हति ।

> अङ्गच्छेदी तदर्धं तु विवास्यः पञ्चविंशकम् ॥

बहुजनोपकारस्य साधोर् मरणप्राप्ताव् इदम् ।

> सर्वकण्टकपापिष्ठं हेमकारं तु पार्थिवः ।

> प्रवर्तमानम् अन्याये छेदयेल् लवशः क्षुरैः ॥

याज्ञवल्क्यः ।

> कूटस्वर्णव्यवहारी कुमांसस्य च विक्रयी ।

> त्र्यङ्गहीनस् तु कर्तव्यो दाप्यश् चोत्तमसाहसम् ॥

> मृच्चर्ममणिसूत्राणां काष्ठवल्कलवाससाम् ।

> अजातेर् जातिकरणं विक्रये ऽष्टगुणो दमः ॥

सर्ववस्तूनाम् अज्ञाने जातिकरणे एतद् एव तद् इति वाचा अनुभाष्य विक्रये मूल्याद् अष्टगुणो दमः । बृहस्पतिः ।

> अल्पमूल्यं तु संस्कृत्य नयन्ति बहुमूल्यताम् ।

> स्त्रीबालकान् वञ्चयन्ति दण्ड्यास् ते ऽर्थानुसारतः ॥

> हेममुक्ताप्रवालानां कृत्रिमं कुर्वते तु ये ।

> ते तन्मूल्यं प्रदाप्यास् तु राज्ञा तद्द्विगुणं दमम् ॥

> अभिन्नदोषव्यामिश्रं पुनः संस्कृत्य विक्रयी ।

> पण्यं तद्द्विगुणं दाप्यः मणिगण्डश् च तत्समः ॥

नारदः ।

> लोहानाम् अप् सर्वेषां हेतुर् अग्निक्रियाविधौ ।

> क्षयः संस्क्रियमाणानां तेषाम् इष्टो ऽग्निसङ्गमात् ॥

> सुवर्णस्य क्षयो नास्ति रजते द्विपलं शतम् ।

> शते त्व् अष्टपलं ज्ञेयं क्षयं तु त्रपुसीसयोः ॥

> ताम्रे पञ्चपलं विद्याद् विकारा ये च तन्मया ।

> तद्धातूनाम् अनेकत्वात् अयसो नियमं क्षये ॥

याज्ञवल्क्यः ।

> अग्नौ सुवर्णम् अक्षीणं द्विपलं रजते शतम् ।

> अष्टौ त्रपुणि सीसे च ताम्रे पञ्च दशायसि ॥

मनुः ।

> तन्तुवायो दशपलाद् दद्याद् एकपलाधिकम् ।

> अतो ऽन्यथा वर्तमानो दाप्यो द्वादशकं दमम् ॥

याज्ञवल्क्यः ।

> शते दशपला वृद्धिः और्णे कार्पासिके तथा ।

> मध्ये पञ्चपला सूत्रे सूक्ष्मे तु त्रिपला मता ॥

नारदः ।

> त्रिंशांशो रोमबन्धस्य क्षयं चर्मकृतस्य च ।

> कौशेयवल्कलादीनां नैव वृद्धिर् न च क्षयः ॥

विश्वामित्रः ।

> षाण्मासिकम् अधो वास उत्तरं त्व् आब्दिकं भवेत् ।

> द्विवर्षं तु प्रावरणं यथा भोगं यथा वयः ॥

याज्ञवल्क्यः ।

> देशं कालं च भोगं च ज्ञात्वा नष्टे बलाबलम् ।

> द्रव्याणां कुशला ब्रूयुः यत् तद् दाप्यम् असंशयम् ॥

मनुः ।

> अष्टापाद्यं हि शूद्रस्य स्तेये भवति किल्बिषम् ।

> षोडशैव तु वैश्यस्य द्वात्रिंशत् क्षत्रियस्य तु ॥

> ब्राह्मणस्य चतुःषष्टिः पूर्णं वापि शतं भवेत् ।

> द्विगुणा वा चतुःषष्टिः तद्दोषगुणविद् धि सः ॥

नारदः ।

> स्तेनेष्व् अलभ्यमानेषु राजा दद्यात् स्वतो धनात् ।

> उपेक्ष्यमाणो ह्य् एनस्वी धर्माद् अर्थाच् च हीयते ॥

यमः ।

> अस्तेयम् अग्नये काष्ठम् अस्तेयञ्च तृणं भवेत् ।

> कन्याहरणम् अस्तेयं यावरा यानलङ्कृता ॥

अन्यस्मै दातुम् अलङ्कृतां नाहरेत् । याज्ञवल्क्यः ।

> पुष्पे शाकोदके काष्ठे तथा मूलफले तृणे ।

> अदत्तादानम् एतेषाम् अस्तेयं तु यमो ऽब्रवीत् ॥

> तृणं काष्ठं फलं पुष्पं प्रकाशं वै हरन् द्विजः ।

> गोब्राह्मणार्थं गृह्णन् वै न स पापेन लिप्यते ॥

मनुः ।

> वानस्पत्यं मूलफलं दर्व्य् अग्न्यर्थं तथैव च ।

> तृणं च गोभ्यो ग्रासार्थम् अस्तेयं मनुर् अब्रवीत् ॥

याज्ञवल्क्यः ।

> द्विजस् तृणैधपुष्पाणि सर्वतः समुपाहरेत् ।

यमः ।

> पथिकः क्षीणवृत्तिस् तु द्वाव् इक्षू द्वे च मूलके ।

> आददानः परक्षेत्रात् न दण्डं दातुम् अर्हति ॥

नारदः ।

> वर्तमानो ऽध्वनि श्रान्तो गृह्णन्न् अनशनं स्वयम् ।

> ब्राह्मणो नापराध्नोति द्वाव् इक्षू द्वे च मूलके ॥

मनुः ।

> यो नाहिताग्निः शतगुर् अयज्वा च सहस्रगुः ।

> तयोर् अपि कुटुम्बाभ्याम् आहरेद् अविचारयन् ॥

> ब्राह्मणस्वं न हर्तव्यं क्षत्रियेण कदाचन ।

> दस्युनिष्क्रययोस् तु स्वम् अजीवन् हर्तुम् अर्हति ॥

> यो ऽसाधुभ्यो ऽर्थम् आदाय साधुभ्यः सम्प्रयच्छति ।

> स कृत्वा प्लवम् आत्मानं सन्तारयति ताव् उभौ ॥

> यद् धनं यज्ञशीलानां देवस्वं तद् विदुर् बुधाः ।

> अयज्वनां च यद् दत्तम् असुरस्वं तद् उच्यते ॥

बृहस्पतिः ।

> अधारितब्रह्मसूत्रः वृषलाशनसेवकः ।

> प्रत्यब्दं सर्वम् आदाय वेदविद्भ्यो निवेदयेत् ॥

> त्यक्ताग्निः सन्ध्यया हीनं नित्यम् अस्नायिनं द्विजम् ।

> अर्कोपस्थानहीनं च शूद्रप्रेष्यकरं तथा ॥

> अकर्ता नित्ययज्ञानां प्रत्यहं पापम् आप्नुयात् ।

मनुः ।

> अनेन विधिना राजा कुर्वाणः स्तेननिग्रहम् ।

> यशो ऽस्मिन् प्राप्नुयाल् लोके प्रेत्य चानुत्तमं सुखम् ॥

**साहसम्**

अथ साहसम् उच्यते । अत्र बृहस्पतिः ।

> स्तेनानाम् एत आख्यातं सर्वेषां दण्डनिग्रहम् ।

> साहसस्याधुना सम्यक् श्रूयतां वधशासनम् ॥

नारदः ।

> मनुष्यमारणं चौर्यं परदाराभिमर्श्नम् ।

> पारुष्यम् उभयं चेति साहसं पञ्चधा स्मृतम् ॥

> सहसा क्रियते कर्म यत् किञ्चिद् बलदर्पितैः ।

> तत् साहसम् इति प्रोक्तं सहो बलम् इहोच्यते ॥

> तत् पुनस् त्रिविधं ज्ञेयं प्रथमं मध्यमं तथा ।

> उत्तमं चेति शास्त्रज्ञैः तस्योक्तं लक्षणम् पृथक् ॥

> फलमूलोदकादीनां क्षेत्रोपकरणस्य च ।

> भङ्गाक्षेपोपमर्दाद्यैः प्रथमं साहसं स्मृतम् ॥

> वासः पश्वन्नधान्यानां गृहोपकरणस्य च ।

> एतेनैव प्रकारेण मध्यमं साहसं स्मृतम् ॥

> व्यापादो विषशस्त्राद्यैः परदारप्रकर्षणम् ।

> प्राणोपरोधि यच् चान्यद् उत्तमं साहसं स्मृतम् ॥

> तस्यैव भेदस् त्रेधा स्यात् विशेषस् तत्र तूच्यते ।

> आधिः साहसम् आक्रम्य स्तेयम् आधिच्छलेन च ॥

साहसम् इत्य् अनुवृत्तौ नारदः ।

> तस्य दण्डः क्रियापेक्षः प्रथमस्य शतावरः ।

> मध्यमस्य तु शास्त्रज्ञैः दृष्टः पञ्चशतावरः ॥

> उत्तमे साहसे दण्डः सहस्रावर इष्यते ।

> वधः सर्वस्वहरणं पुरान् निर्वासनाङ्कने ॥

> तदङ्गच्छेद इत्य् उक्तो दण्ड उत्तमसाहसे ।

> स्यातां संव्यवहार्यौ तु घृतदण्डौ तु पूर्वयोः ॥

> धृतदण्डो ऽप्य् असम्भाष्यो दण्ड्य उत्तमसाहसे ।

मनुः ।

> द्रव्याणि हिंस्याद् यो यस्य ज्ञानतो ऽज्ञानतो ऽपि च ।

> स तस्योत्पादयेत् तुष्टिं राज्ञो दण्डं च तत्समम् ॥

> चर्म चार्मिकभाण्डेषु काष्ठलोष्टमयेषु च ।

> मूल्यात् पञ्चगुणो दण्डः पुष्पमूलफलेषु च ॥

शङ्खलिखितौ- “कूटशासनप्रयोगे राजशासनप्रतिक्षेपे कूटतुलामानप्रतिमानव्यवहारे शरीराङ्गच्छेदौ” । मनुः ।

> कूटशासनकर्तॄंश् च प्रकृतीनां च दूषकान् ।

> स्त्रीबालब्राह्मणघ्नांश् च हन्याद् विट्सेविनस् तथा ॥

गर्भध्वंसाधिके व्यासः ।

> परिक्लेशेन पूर्वः स्याद् भैषज्येन तु मध्यमः ।

> प्रहारेण तु गर्भस्य पातने दण्ड उत्तमः ॥

हंसादिहिंसने बोधायनः- “हंसभासबर्हिनचक्रवाकबलाककाकोलूकमण्डूकश्व-नकुलडैरिकबभ्रुकोकिलादीनां वधे शूद्रवत्” । नारदः ।

> गृहीतः शङ्कया यस् तु न तत् कार्यं प्रपद्यते ।

> शपथैः स विशोद्धव्यः सर्वपापेष्व् अयं विधिः ॥

> दिव्यैर् विशुद्धो मोच्यः स्याद् अशुद्धो वधम् अर्हति ।

अत्र बृहस्पतिः ।

> आक्रुष्टस् तु समाक्रोशंस् ताडितः प्रतिताडयन् ।

> हत्वाततायिनं चैव नापराधी भवेन् नरः ॥

> नाततायिवधे हन्ता किल्बिषं प्राप्नुयात् क्वचित् ।

> विनाशनार्थम् आयान्तं घातयन् नापराध्नुयात् ॥

देवलः ।

> आत्मत्यागह् परित्यागात् पापीयान् पातकाद् अपि ।

> घातके निष्कृतिः प्रोक्ता कथम् आत्महनिष्कृतिः ॥

कात्यायनः ।

> शिखिनां शृङ्गिणां चैव दंष्ट्रिणां चाततायिनाम् ।

> हस्त्यश्वानां तथान्येषां वधे हन्ता न दोषभाक् ॥

> उद्यतानां तु पापानां हन्तुर् दोषो न विद्यते ।

> निवृत्तिस् तु यद् आरम्भाद् ग्रहणं न वधः स्मृतः ॥

अत्र बृहस्पतिः ।

> आततायिनम् उत्कृष्टं वृत्तस्वाध्यायसंयुतम् ।

> यो न हन्याद् वधप्राप्तं सो ऽश्वमेधफलं लभेत् ॥

सुमन्तुः- “आततायिन्य् अदोषः अन्यत्र गोब्राह्मणात्” ।

> उद्यतासिं विषाग्निं च चापोद्यतकरं तथा ।

> आथर्वणेन हन्तारं पिशुनं चैव राजसु ।

> भार्यातिक्रमिणं चैव विद्यात् सप्ताततायिनः ॥

आथर्वणेन आभिचारेण । साहसस्य दण्डपारुष्येणैव समानयोगक्षेमत्वात् तत्रोक्तम् इहानुसन्धेयम् । इति ।

**इति साहसम्**

**अष्टादशपदेषु विशेषम् आह**

नारदः ।

> तीरितं चानुशिष्टं च यो मन्येत विधर्मिणः ।

> द्विगुणं दण्डम् आस्थाय तत् कार्यं पुनर् उद्धरेत् ॥

तीरितानुशिष्टयोः स्वरूपम् आह कात्यायनः ।

> असत् सद् इति य पक्षः सभ्यै राज्ञावधार्यते ।

> तीरितः सो ऽनुशिष्टस् तु साक्षिदौष्ट्यात् प्रकीर्तितः ॥

कात्यायनः ।

> असत् सद् इति यः पक्षः सभ्यै राज्ञावधार्यते ।

> तीरितः सो ऽनुशिष्टस् तु साक्षिदौष्ट्यात् प्रकीर्तितः ॥

निरूपकदोषाद् अन्यथा निर्वृत्तिः तीरितः । साक्षिदोषाद् अन्यथा निर्वृत्तो ऽनुशिष्टः । याज्ञवल्क्यः ।

> दुर्दृष्टांस् तु पुनर् दृष्ट्वा व्यवहारान् नृपेण तु ।

> सभ्याः सजयिनो दण्ड्या विवादाद् द्विगुणं दमम् ॥

> यो मन्येताजितो ऽस्मीति न्यायेनापि पराजितः ।

> तम् आयान्तं पुनर् जित्वा दापयेद् द्विगुणं दमम् ॥

मनुः ।

> अमात्याः प्राड्विवाको वा ये कुर्युः कार्यम् अन्यथा ।

> तत् स्वयं नृपतिः कुर्यात् तान् सहस्रं तु दण्डयेत् ॥

> यस्मिन् विवादे विजयः कूटसाक्षिकृतो भवेत् ।

> तत् तत् कार्यं निवर्तेत कृतं चाप्य् अकृतं भवेत् ॥

> योगाधमनविक्रीतं योगदानप्रतिग्रहम् ।

> यत्र चाप्य् उपधिं पश्येत् तत् सर्वं विनिवर्तयेत् ॥

> बलाद् दत्तं बलाद् भुक्तं बलाद् यच् चापि लेखितम् ।

> सर्वान् बलकृतान् अर्थान् अकृतान् मनुर् अब्रवीत् ॥

याज्ञवल्क्यः ।

> बलोपधिविनिर्वृत्तान् व्यवहारान् निवर्तयेत् ।

> स्त्रीनक्तमन्तरागारं बहिः शङ्कुकृतं तथा ॥

नारदः ।

> स्वतन्त्रो ऽपि हि यत् कार्यं कुर्यान् न प्रकृतिं गतः ।

> तद् अप्य् अकृतम् एवाहुर् अस्वतन्त्रत्वहेतुतः ॥

> कामक्रोधाभियुक्तार्थभयव्यसनपीडिताः ।

> रागद्वेषपरीताश् च ज्ञेयास् त्व् अप्रकृतिं गताः ॥

कात्यायनः ।

> न क्षेत्रगृहदासानां दानाधमनविक्रिया ।

> स्त्रियादिभिः कृताः सिद्धिः प्राप्नुयुर् नानुवर्णिताः ॥

> गोभूहिरण्यरत्नानाम् आत्मीयानां स्त्रिया विना ।

> विक्रयाधिप्रदानं तु कृतं सिद्ध्येन् नृभिः सदा ॥

> स्त्रीकृतान्य् अप्रमाणानि कार्याण्य् आहुर् अनापदि ।

> विशेषतो गृहक्षेत्रदानाधमनविक्रियाः ॥

> एतान्य् एव प्रमाणानि भर्त्रा यद्य् अनुमन्यते ।

> पुत्रः पत्युर् अभावे वा भ्राता वा पतिपुत्रयोः ॥

**इति श्रीमद्वरदराजीये धर्मशास्त्रे व्यवहारनिर्णये**

**द्यूतसमाह्वयादिषट्पदकाण्डं समाप्तम्**

## प्रकीर्णकम्

अथ प्रकीर्णकाख्यं विवादपदम् उच्यते । तत्र कात्यायनः ।

> राजधर्मांश् च दण्डांश् च सन्दिग्धानां विशेषतः ।

> प्राकुक्तार्थस्य शेषं च वक्ष्याम्य् एतत् प्रकीर्णके ॥

नारदः ।

> प्रकीर्णकः पुनर् ज्ञेयो व्यवहारो नृपाश्रयः ।

> राज्ञाम् आज्ञाप्रतीघातः तत्कर्मकरणं तथा ॥

> पुरप्रधानसम्भेदः प्रकृतीनां तथैव च ।

> पाषण्डनैगमश्रेणिगणधर्मविपर्ययः ॥

> पितृपुत्रविवादश् च प्रायश्चित्तव्यतिक्रमः ।

> प्रतिग्रहविलोपश् च कोप आश्रमिणाम् अपि ॥

> वर्णसङ्करहेतुश् च तद्वृत्तिनियमस् तथा ।

> न दृष्टं यच् च पूर्वेषु तत् सर्वं स्यात् प्रकीर्णके ॥

आज्ञालङ्घनं राजैकान्तकर्मानुष्ठानेन तदनुकरणम्, पुरवर्तिनां प्रधानपुरुषाणां च साङ्कर्यम्, प्रकृतीनां राष्ट्रवर्तिनां पुरुषाणां च साङ्कर्यम्, पाषण्डादिसङ्घानां धर्मविपर्यायः । पितापुत्रविवादश् च पूर्वोक्तेषु यद् अपेक्षितं नोकं तत् सर्वं प्रकीर्णके द्रष्टव्यम् । यथैते दोषा न भवन्ति तथा कर्तव्यम् इत्य् अर्थः ।

> अशास्त्रोक्तेषु मार्गेषु पापयुक्तेषु कर्मसु ।

> समीक्ष्य दण्डं दण्ड्येषु पातयेद् अविचारयन् ॥

> राज्ञा प्रवर्तितान् धर्मान् यो नरो नानुपालयेत् ।

> गर्ह्यः स पापो वध्यश् च लोपयन् राजशासनम् ॥

> आयुधान्य् आयुधीयानां बीजानि कृषिजीविनाम् ।

> वेशस्त्रीणाम् अलङ्कारान् आतोद्यानि च तद्विदाम् ॥

> यच् च यस्योपकरणं येन जीवन्ति कारुकाः ।

> सर्वस्वहरणे ऽप्य् एतान् न राजा हर्तुम् अर्हति ॥

एषा सर्वस्वहरणे ऽपि प्राप्ते एतान् न राजा हरेत् । किं पुनर् अन्यस्मिन्न् अपराधे एतिअर् विना न ते जीवन्ति इति वधाद् अर्वाङ् न हर्तव्यः । इति नीतिः । राजशासने सर्वेषां वर्तमानार्थं राज्ञो विलक्षणस्वरूपम् आह नारदः ।

> राजा त्व् अवहितः सर्वान् आश्रमान् परिपालयेत् ।

> उपायैः शास्त्रविदितैः चतुर्भिः प्रकृतैस् तथा ॥

> राजमूलम् इदं राष्ट्रं ब्रह्मक्षत्रपुरोगमम् ।

> स्थिते राजनि धर्मे तु दुराचारं न कुर्वते ॥

पितामहः ।

> पञ्चरूपाणि राजानो धारयन्त्य् अमितौजसः ।

> अग्नेर् इन्द्रस्य सोमस्य यमस्य धनदस्य च ॥

यथा धारयन्ति तथा प्रतिपादयन्ति ।

> अकारणान् निमित्ताद् वा यदा क्रोधवशं गतः ।

> प्रजा दहति भूपालः तदाग्निर् अभिधीयते ॥

> यदा तेजः समालम्ब्य विजिगीषुर् उदायुधः ।

> अभियाति परान् राजा तथेन्द्रः समुदाहृतः ॥ 

> विगतक्रोधसन्तापो हृष्टः पुष्टो यदा नृपः ।

> प्रजानां दर्शनं याति सोम इत्य् उदितो तदा ॥

> धर्मासनगतः श्रीमान् दण्डं धत्ते यदा नृपः ।

> समः सर्वेषु भूतेषु तदा वैवस्वतो यमः ॥

> यदानाथगुरुप्राज्ञज्ञात्यादीन् अवनीपतिः ।

> अनुगृह्णाति दानेन तदासौ धनदः स्मृतः ॥

> तस्मान् नार्तं विजानीयात् नातिक्रामेद् विशेषतः ।

> आज्ञाया चास्य तिष्ठेत मृत्युः स्यात् तद्व्यतिक्रमे ॥

अथ राजाधिकारे मनुः ।

> तदर्थं सर्वभूतानां गोप्त्रं धर्मम् आत्मजम् ।

> ब्रह्मतेजोमयं दण्डम् असृजत् पूर्वम् ईश्वरः ॥

> तस्य सर्वाणि भूतानि स्थावराणि चराणि च ।

> भयाद् भोगाय कल्पन्ते स्वधर्मान् न चलन्ति च ॥

नारदः ।

> तस्य वृत्तिः प्रजारक्षा वृद्धप्राज्ञोपसेवनम् ।

> दर्शनं व्यवहाराणाम् आत्मनश् चाभिरक्षणम् ॥

वृद्धाः शास्त्रेण कृतबुद्धयः । प्राज्ञाः स्वाभाविकबुद्धयः । तत्र सर्वेषां दुष्टानां शासिता राजेति । हारीतः ।

> गुरुर् आत्मवतां शास्ता शास्ता राजा दुरात्मनाम् ।

> अन्तःप्रच्छन्नपापानां शास्ता वैवस्वतो यमः ॥

> गुरुभिर् ये न शास्यन्ते राज्ञा वा गूढकिल्बिषाः ।

> ते नरा यमदण्डेन शास्त्रा यान्त्य् अधमां गतिम् ॥

याज्ञवल्क्यः ।

> यो दण्ड्यान् दण्डयेद् राजा सम्यग् वध्यांश् च घातयेत् ।

> इष्टं स्यात् क्रतुभिस् तेन सहस्रशतदक्षिणैः ॥

> इति सञ्चिन्त्य नृपतिः क्रतुतुल्यफलं पृथक् ।

> व्यवहारान् स्वयं पश्येत् सभ्यैः परिवृतो ऽन्वहम् ॥

> अदण्ड्यदण्डनं लोके यशोघ्नं कीर्तिनाशनम् ।

> अस्वर्ग्यं च परत्रापि तस्मात् तत् परिवर्जयेत् ॥

> अदण्ड्यान् दण्डयन् राजा दण्ड्यांश् चैवाप्य् अदण्डयन् ।

> अयशो महद् आप्नोति नरकं चैव गच्छति ॥

वसिष्ठः- “दण्ड्योत्सर्गे राजैकरात्रम् उपवसेत् । त्रिरात्रं पुरोहितः । कृच्छ्रम् अदण्ड्यदण्डने पुरोहितस् त्रिरात्रं राजा” । अथ दण्डप्रकारम् आह मनुः ।

> अनुबन्धं परिज्ञाय देशकालौ च तत्त्वतः ।

> सारापराधाव् आलोच्य दण्डं दण्ड्येषु पातयेत् ॥

अत्र विष्णुः ।

> आगःसु च तथान्येषु ज्ञात्वा ज्ञातिधनं वयः ।

> दण्डं प्रकल्पयेद् राजा सामन्तब्राह्मणैः सह ॥

मनुः ।

> पिताचार्यः सुहृन् माता भार्या पुत्राः पुरोहितः ।

> नादण्ड्यो नाम राज्ञो ऽस्ति यस् त्व् अधर्मे ऽपि तिष्ठति ॥

अत्र शङ्खलिखितौ- “अदण्ड्यौ मातापितरौ स्नातकपुरोहितौ परिव्राजकवानप्रस्थौ, जन्मकर्मश्रुतशीलाचारवन्तश् च । ते च धर्मे प्रतीकारा राज्ञा स्त्रीबालवृद्धास् तपस्विनः । तेभ्यः क्रोधं नियच्छेत्” । बृहस्पतिः ।

> वाग्धिग्धनं वधश् चैव चतुर्धा कल्पितो दमः ।

> पुरुषे दोषविभवं ज्ञात्वा सम्परिकल्पयेत् ॥

> स्वल्पे ऽपराधे वाग्दण्डो धिग्दण्डः पूर्वसाहसे ।

> मध्यमोत्तमे ऽर्थदण्डस् तु राजद्रोहे वधः स्मृतः ॥

कात्यायनः ।

> वाग्दण्डं प्रथमं कुर्याद् धिग्दण्डं तदनन्तरम् ।

> तृतीयं धनदण्डं तु वधदण्डम् अतः परम् ॥

> वधेनापि यदा त्व् एतान् निगृहीतुं न शक्नुयात् ।

> तदैषु सर्वम् अप्य् एतत् प्रयुञ्जीत चतुष्टयम् ॥

बृहस्पतिः ।

> गुरून् पुरोहितान् पुत्रान् वाग्दण्डेनैव दण्डयेत् ।

> विवादिनो नरंश् चान्यान् दोषिणो ऽर्थेन दण्डयेत् ॥

> महापातकयुक्तांश् च वधदण्डेन दण्डयेत् ।

कात्यायनः ।

> मित्रादिषु प्रयुञ्जीत वाग्दण्डं धिक् तपस्विनाम् ।

> यथोक्तं तस्य तत् कुर्युर् अनुक्तं साधु कल्पितम् ॥

> अधार्मिकांस् त्रिभिर् न्यायैर् निगृह्णीयात् प्रयत्नतः ।

> निरोधनेन बन्धेन विविधेन भयेन च ॥

> बन्धनानि च सर्वाणि राजमार्गे निवेशयेत् ।

> दुःखिता यत्र दृश्यन्ते विकृताः पापकारिणः ॥

> दश स्थानानि दण्डस्य मनुः स्वायम्भुवो ऽब्रवीत् ।

> त्रिषु वर्णेषु तानि स्युर् अक्षतो ब्राह्मणो व्रजेत् ॥

> उपस्थम् उदरं जिह्वा हन्स्तौ पादौ च पञ्चमम् ।

> चक्षुर् नासा च कण्ठौ च धनं देहस् तथैव च ॥

बृहस्पतिः ।

> हस्तास्यलिङ्ग्नयनं जिह्वा कर्णौ च नासिका ।

> ग्रीवा पादं तु सन्दंशो ललाटं च गुदं कटिः ॥

> स्थानान्य् एतानि दण्डस्य निर्दिष्टानि चतुर्दश ।

तीव्रद्रोहविषयम् इदम् ।

> ललाटाङ्को ब्राह्मणस्य नान्यो दण्डो विधीयते ।

यमः ।

> जगत् सर्वम् इदं हन्यात् ब्राह्मणस्य न तत्समम् ।

> तस्मात् तस्य वधं राजा मनसापि न चिन्तयेत् ॥

> अवध्यान् ब्राह्मणान् आहुः सर्वपापेष्व् अवस्थितान् ।

> यद् यद् विप्रेषु कुशलं तत् तद् राजा समाचरेत् ॥

बोधायनः ।

> न जातु ब्राह्मणं हन्यात् सर्वपापेष्व् अवस्थितम् ।

> राष्ट्रात् त्व् एनं बहिष्कुर्यात् समग्रधनम् अक्षतम् ॥

विष्नुः- “वध्ये कर्मणि तिष्ठन्तं समग्रधनम् अक्षतम् विवासयेत्” । बोधायनः- “ब्राह्मणस्य भ्रूणहत्यागुरुतल्पसुवर्णस्तेयसुरापानेषु कबन्दभगश्वापदसृगाल-ध्वजांस् तप्तेनायसेन ललाटे ऽङ्कयित्वा विषयान्तरे निर्वासनम्” । मनुः ।

> गुरुतल्पे भगः कार्यः सुरापाने सुराध्वजः ।

> स्तेये तु श्वपदं कार्यं ब्रह्महण्य् अशिराः पुमान् ॥

> असम्भोज्या ह्य् असंयाज्या असम्पाठ्या विवासिनः ।

> चरेयुः पृथिवीं दीनाः सर्वकर्मबहिष्कृताः ॥

> ज्ञातिसम्बन्धिभिस् त्व् एतैः त्यक्तव्याः कृतलक्षणाः ।

> निर्दया निर्नमस्काराः तन् मनोर् अनुशासनम् ॥

> प्रायश्चित्तं तु कुर्वाणाः पूर्वे वर्णाः यथोदितम् ।

> नाङ्क्या राज्ञा ललाटेषु दाप्यास् तूत्तमसाहसम् ॥

> आगःसु ब्राह्मणस् एव् एषु दाप्यो मध्यमसाहसम् ।

> विवास्यो वा भवेद् राष्ट्रात् सद्रव्यः सपरिच्छदः ॥

> इतरे कृतवन्तस् तु पापान्य् एतान्य् अकामतः ।

> सर्वस्वहारम् अर्हन्ति कामतस् तु प्रवासनम् ॥

यमः ।

> ब्राह्मणस्यापराधेषु चतुर्ष्व् एवं विधीयते ।

> शिरसो मुण्डनं दण्डः पुरान् निर्वासनं तथा ॥

> प्रख्यापनार्थं पापस्य प्रयाणं गर्दभेन च ।

> ललाटे चिह्नकरणं कुर्याद् राजा यथाविधि ॥

> गुरुतल्पे सुरापाने स्तेये ब्राह्मणहिंसने ।

> यथाक्रमं प्रवक्ष्यामि चिह्नान्य् आह यथा मनुः ॥

> गुरुतल्पे भगः कार्यो व्रतघ्नस्य द्विजन्मनः ।

> सुराध्वजः सुरापाने सुरापस्यापि कारयेत् ॥

> स्तेये तु श्वपदं कृत्वा शिखिपिञ्छेन कुट्टयेत् ।

> विशिराः पुरुषः कार्यो ललाटे ब्रह्मघातिनः ॥

> य एतैः पतितैः सार्धं संयोगं कुरुते द्विजः ।

> सो ऽसम्भोज्यश् च कर्तव्यो मनुः स्वायम्भुवो ऽब्रवीत् ॥

> एते त्याज्या कृताङ्काः स्युः ज्ञातिसम्बन्धिबान्धवैः ॥

मनुः ।

> कार्षापणं भवेद् दण्डं यत्रान्यः प्राकृतो जनः ।

> तत्र राज्ञा भवेत् दण्ड्यः सहस्रम् इति धारणा ॥

> ब्राह्मणान् बाधमानं तु कामाद् अवरवर्णजम् ।

> हन्याच् चित्रैर् वधोपायैः उद्वेजनकरैर् नृपः ॥

कात्यायनः ।

> प्रव्रज्यावसितं शूद्रं जपहोमपरं तथा ।

> वधेन शासयेत् पापं दण्ड्यो वा द्विगुणं दमम् ॥

> अस्पृश्यधूर्तदासानां नराणां पापकारिणाम् ।

> प्रातिलोम्यप्रसूतानां ताडनं नार्थतो दमः ॥

> परतन्त्रास् तु ये केचित् दासत्वे ये च संस्थिताः ।

> अनीशास् ते तु निर्दिष्टाः तेषां दण्डस् तु ताडनम् ॥

> ताडनं बन्धनं चैव तथैव च निपीडनम् ।

> एष दण्डो हि दासस्य नार्थदण्डो बृहस्पतिः ॥

> सुवर्णशतम् एकं तु वधार्हो दण्डम् अर्हति ।

> अङ्गच्छेदे तदर्धं तु विवास्यः पञ्चविंशतिम् ॥

> स्त्रीबालोन्मत्तवृद्धानां दरिद्राणां तु रोगिणाम् ।

> शिफाविदलरज्ज्वाद्यैः विदध्यान् नृपतिर् दमम् ॥

मनुः ।

> नाददीत नृपः साधुः महापातकिनो धनम् ।

> आददानस् तु तल्लोभात् तेनाधर्मेण लिप्यते ॥

> अप्सु प्रवेश्य तद् दण्डं वरुणायोपपादयेत् ।

> श्रुतवृत्तोपपन्ने वा ब्राह्मणे प्रतिपादयेत् ॥

> ईशो दण्डस्य वरुणो राजा दण्डधरो हि सः ।

> ईशः सर्वस्य जगतो ब्राह्मणो वेदपारगः ॥

यमः ।

> पतितस्य धनं हृत्वा राजा पर्षदि दापयेत् ।

> सर्वस्वं तु हरेत् राजा चतुर्थं वावशेषयेत् ॥

> भृत्येभ्यो ऽनुस्मरन् धर्मं प्राजापत्यम् इति श्रुतिः ।

नारदः ।

> देयं चोरहृतं द्रव्यं राज्ञा जनपदाय तु ।

> अन्यत्र कराद् उचितात् भूमेः षड्भागसंस्थितात् ॥

> बलिः स तस्य विहितः प्रजापालनवेतनम् ॥

याज्ञवल्क्यः ।

> राजा लब्ध्वा निधीन् दद्याद् द्विजेभ्यो ऽर्धं द्विजः पुनः ।

> विद्वान् अशेषम् आदद्यात् स सर्वस्य प्रभुर् यतः ॥

> इतरेण निधौ लब्धे राजा षष्ठांशम् आहरेत् ।

> अनिवेदितविज्ञातो राज्ञस् तद् दण्डम् एव च ॥

विष्णुः- “निधिं लब्ध्वा तदर्धं ब्राह्मणेभ्यो दद्यात् । द्वितीयम् अर्धं कोशे प्रवेशयेत् । निधिं ब्राह्मणो लब्ध्वा सर्वम् आदद्यात् । क्षत्रियश् चतुर्थांशं राज्ञे दद्यात् । चतुर्थं ब्राह्मणेभ्यो ऽर्धम् आदद्यात् । वैश्यश् चतुर्थम् अंशं राज्ञे दद्यात् । ब्राह्मनेभ्यो ऽर्धम् । चतुर्थम् अंशम् आदद्यात् । शूद्रश् चावाप्तनिधिं द्वादशधा विभज्य, पञ्चांशान् राज्ञे दद्यात्, पञ्चांशान् ब्राह्मणेभ्यः, स्वयम् अंशद्वयम् आदद्यात् । अनिवेदितविज्ञातस्य सर्वस्वम् अपहरेत्” । यमः ।

> एवं धर्मप्रवृत्तस्य राज्ञो दण्डधारस्य च ।

> यज्ञो ऽस्मिन् प्रथितो लोके स्वर्गवासस् तथाक्षयः ॥

मनुः ।

> एवं सर्वान् इमान् राजा व्यवहारान् समापयेत् ।

> व्यपोह्य किल्बिषं सर्वं स याति परमां गतिम् ॥

**इति श्रीमद्वरदराजीये व्यवहारनिर्णये प्रकीर्णपदं समाप्तम्**

**व्यवहारनिर्णयः समाप्तः**
