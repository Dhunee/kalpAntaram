+++
title = "भू-कटाह-धर्म-भेदः Hemisphere"
+++

> दक्षिण-भू-कटाहेय् आर्षैः कर्म कथम् कार्यम्  

इत्यत्र स्वाभिप्रायः प्रस्तूयते - परिष्कारान् प्रार्थयामहे।  

<details><summary>कर्म-भूमिः (द्रष्टुं नोद्यम्)</summary>

"भारताद् बहिर् न कर्मोचिता भूमिर्" इति वादम् उपेक्षामहे।  
आर्यावर्त-लक्षणान्य् अन्यत्रापि लभ्यानि बहूनि।  
भारत-पर-शास्त्र-वाक्यान्य् उपलक्षणत्वेन ग्राह्याणि।  
ननु बलि-द्वीपो ऽपि चातुर्-वर्ण्यादि-धर्म-युक्तो दक्षिण-कटाह-स्थो दृश्यते।  
</details>

## उत्तर-कटाहाचाराः
प्राचीना ऋषयः पूर्वजाश् च  
+उत्तर-कटाहे (northern hemisphere) ऽवसन्,  
यत्र +उत्तरायणे हि दिनानि लम्बानि,  
Coriolis effect इति प्रदक्षिणक्रमो वायौ जले च दृश्यते।  
तैस् तद्-अनुरोधेन धर्माचारा उक्ताः।  
तद् यथा -  

- देव-कर्मसु -  
  - दर्भा प्राग्-अग्रा उदग्-अग्राश् च स्युः।  
    उपक्रमोपसंहारौ प्राचि उदीच्यां वा स्याताम् ।  
    भू-प्रवणताऽपि तथा।   
    प्रदक्षिणं कर्म कार्यम्।
  - उत्तरायणे कार्यम्।  
    तत्-कालीनान्य् उत्तरायण-नक्षत्राणि ग्राह्याणि।  
    पूर्वाह्णे कार्यम्। 
- पितृकर्मसु 
  - दर्भा प्राग्-अग्रा दक्षिणाग्राश् च स्युः।  
    उपक्रमोपसंहारौ दक्षिणे स्याताम् ।  
    प्रसव्यं कर्म कार्यम्।
  - दक्षिणायने कार्यम्, अपराह्णे च। 

## दक्षिण-कटाहाचाराः
दक्षिण-भू-कटाहे वसद्भिः कथम् आचरणीयम्  
यत्र +दक्षिणायने हि दिनानि लम्बानि,  
Coriolis effect इति प्रसव्य-क्रमो वायौ जले च दृश्यते।

- देव-कर्मसु 
  - दर्भा प्राग्-अग्रा दक्षिणाग्राश् च स्युः।  
    उपक्रमोपसंहारौ प्राचि दक्षिणायां वा स्याताम् ।  
    भू-प्रवणताऽपि तथा।   
    प्रसव्यं कर्म कार्यम्।
  - दक्षिणायने कार्यम्।  
    तत्-कालीनानि दक्षिणायन-नक्षत्राणि ग्राह्याणि।
    पूर्वाह्णे कार्यम्।
- पितृ-कर्मसु
  - दर्भा प्राग्-अग्रा उदग्-अग्राश् च स्युः।  
    उपक्रमोपसंहाराव् उत्तरे स्याताम् ।  
    प्रदक्षिणं कर्म कार्यम्।
  - उत्तरायणे कार्यम्, अपराह्णे च। 
  - एवं श्रौत-कर्मणि दक्षिणाग्निर् उत्तरे स्याद् वेति चिन्तनीयम्??

देश-काल-भेदेन +ऋतवः परिवर्तन्ते।  
तत आर्तवान्य् आचरणानि परिणमन्ति।  

शरीर-गतादि-नियमेषु तु भेदो न वर्तेत  

- देव-पितॄषि-तीर्थानि तान्य् एव।  
- उपवीत-भेदास् त एव। 
- नैरृत्यां दिश्य् उक्तानि तत्रैव कार्याणि??

